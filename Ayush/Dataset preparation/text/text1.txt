अवकाशप्राप्त प्रहरीलाई अपार्टमेन्ट सुविधा दिन प्रहरीले प्रस्ताव गरेको छ। बुधबार बसेको नेपाल प्रहरीको काल्याणकोष केन्द्रीय समितिको बैठकमा अपार्टमेन्ट सुविधाको प्रस्ताव गरिएको आजको नयाँ पत्रिकामा खबर छ। कलयाण्कोष चरिचालनका लागि गठित प्रहरी प्रशासन विभागका प्रमुख एआइजी विनोद सिंहको समितिले अवकाशप्राप्त प्रहरीलाई सुविधाको प्रस्ताव राखेको हो।
दोस्रो संविधानसभा निर्वाचन बहिष्कार गरेको नेकपामाओवादीले एकीकृत नेकपा माओवादीसँग एकताको प्रस्ताव अघि सार्ने भएको छ । एमाओवादीबाट विभाजित भई मोहन वैद्य नेतृत्वमा गठित माओवादीले हेटौंडा महाधिवेशनले तय गरेको कार्यदिशा उसले त्यागे आपू्क एकीकरणका लागि तयार रहेको जनाउ दिँदै तत्काल एकता प्रस्ताव अघि सार्ने भएको आजको राजधानीमा सविन शर्माले समाचार लेखेका छन्। आइतबारबाट सुरु हुने केन्द्रीय समिति बैठकमा माओवादीले एमाओवादीसँग ससर्त एकीकरणको आह्वान गर्ने प्रस्ताव पारित गर्ने भएको स्रोतले बतायो । माओवादी बैठकको एजेन्डाको रूपमा संविधानसभा निर्वाचनमा एमाओवादीको अस्तित्व समाप्त हुनेसम्मको गतिविधि भएकाले पार्टी एकताका लागि आह्वान गर्ने भएको छ । संविधानसभा निर्वाचनमा असफल हुनुमा एमाओवादीको हेटौंडा महाधिवेशनले लिएको कार्यदिशा नै भएको माओवादी ठम्याइ छ । उसले पार्टीलाई बलियो बनाउन र आङ्खनो एजेन्डालाई सफल बनाउन एमाओवादीले हेटौंडा महाधिवेशनले लिएको उत्पादन र समाजवादी क्रान्तिको कार्यदिशा असफल भएको भन्दै त्यसलाई त्यागी पार्टी एकताका लागि आह्वान गर्ने तयारी गरेको हो । माओवादीका एक केन्द्रीय सदस्यका अनुसार पार्टीले आइतबारदेखि सुरु हुने बैठकमा आङ्खनो भावी आन्दोलनको समीक्षा गर्नेछ । उनले राजनीतिक निकासका लागि आफूहरूले पहिलेदेखि नै उठाउँदै आएको संविधान निर्माणका लागि बृहत् राजनीतिक गोलमेच सभा अहिले आएर सबैले सही दिशा भएको निष्कर्ष निकाल्न थालेकाले मुद्दामा कार्यगत एकता हुने दाबी गरे । माओवादी स्रोतका अनुसार अध्यक्ष मोहन वैद्यले आइतबार पेस गर्ने राजनीतिक दस्तावेजमा आफूहरूको आन्दोलनको समीक्षाविगतको १० बर्से आन्दोलनको मूलभावको उपलब्धिलगायतको विषयमा समीक्षा गरिएको छ । आफूहरूसँग १० वर्षे आन्दोलनमा सँगै रहेको एमाओवादीले संविधानसभा निर्वाचनमा भाग लिएर ठूलो भूल गरेको माओवादी दस्तावेजमा उल्लेख गरिएको छ । दस्तावेजमा एमाओवादीसँग कार्यगत एकता वा पार्टी एकीकरण दुवैको प्रस्तावसमेत वैद्यले राखेका छन् । एमाओवादीले दोस्रो संविधानसभा निर्वाचनमा प्राप्त गरेको परिणाम कार्यदिशाकै कमजोरीले होस्रोतले वैद्यको दस्तावेज उद्धृत गर्दै भन्योउहाँहरूलाई हेटौंडा महाधिवेशनले लिएको कार्यदिशा त्यागी पार्टी एकतामा आउन आह्वान गर्दछौं । संविधानसभामा भाग नलिई गोलमेच सभाबाट संविधान निर्माण गर्नुपर्ने बताउँदै आएको माओवादीले एमाआवादी संविधानसभामा भाग नलिए र गोलमेच सभाले नै संविधान बनाउने निष्कर्षमा पुगे ऊसँग कार्यगत एकता हुन सक्ने जनाएको छ । एमाओवादीले भारतसँगको सामीप्य बढाएकोप्रति आपत्ति जनाउँदै आएको माओवादीले केन्द्रीय समिति बैठकमा भारतप्रति पार्टीको साझा धारणा तय गर्ने भएको छ । उसले एमाओवादीको हेटौंडा महाधिवेशनले तय गरेको कार्यदिशा भारतको चासोका कारण पारित भएको आरोपसमेत लगाएको छ । पार्टीको महाधिवेशनबाट गैरदलीय नेतृत्वमा सरकार बनाएर एमाओवादीले ठूलो गल्ती गरेको भन्दै हेटौंडा महाधिवेशनलाई पूर्णतः असफल भएको उल्लेख गरेको छ । एमाओवादी नेता डा.बाबुराम भट्टराई नेतृत्वको सरकारले गरेको बिप्पा सन्धिलाई लिएर सोही पार्टीका अर्का नेता नारायणकाजी श्रेष्ठले आपत्ति जनाउँदै आएकोमा माओवादीले पनि त्यसको समर्थन गर्ने भट्टराईको भूमिका भारतपरस्त भएको दस्तावेजमा उल्लेख गरेको छ । बैठकमा नेता भट्टराईको भूमिकाले नै एमाओवादी संविधानसभा निर्वाचनमा कमजोर भएको दस्तावेज पेस हुन लागेको स्रोतले जनायो । भट्टराईको भूमिका निकै कमजोर भएको निष्कर्ष निकाल्दै वैद्यले एमाओवादीलाई एकीकरणका लागि आह्वान गर्ने माओवादी स्रोतले जनायो।
सामुदायिक विद्यालयमा विद्यार्थीको सिकाइ उपलब्धि तथा शिक्षक क्षमताको परीक्षण कक्षा कोठाभित्रै अनिवार्य रूपमा गर्नुपर्ने भएको छ । शिक्षकको क्षमता वृद्धि गर्न र विद्यार्थीको सिकाइ उपलब्धिको स्तर बढाउन विद्यालय निरीक्षक र स्रोतव्यक्तिले कक्षा कोठाभित्रै अनिवार्य रूपमा अनुगमन गर्नुपर्ने व्यवस्था गरिएको आजको राजधानीमा समाचार छ । अनुगमन तथा निरीक्षण प्रणालीलाई विद्यार्थीको सिकाइसँग जोड्दै वार्षिक रूपमा स्रोतव्यक्तिले कम्तीमा २५ प्रतिशत र विद्यालय निरीक्षकले कम्तीमा १० प्रतिशत विद्यालयको कक्षा अवलोकन गर्नुपर्नेछ । स्रोतव्यक्ति र निरीक्षकले कक्षा अवलोकनलगत्तै तत्काल पृष्ठपोषण दिनुपर्ने अनिवार्य छ । शिक्षकले पढाइमा पाठ्यक्रमसँग आधारित शैक्षिक सामग्री प्रयोग गरेको छ वा छैन भन्ने विषयमा निरीक्षक र स्रोतव्यक्तिले तत्काल सुझाव दिनेछन् । शिक्षा विभागले शिक्षा निर्देशक, जिल्ला शिक्षा अधिकारीहरू र वरिष्ठ प्रशिक्षकहरूको चारदिने गोष्ठीपछि जारी गरेको १५ बुँदे घोषणापत्रमा सामुदायिक विद्यालयको शैक्षिकस्तर सुधारका लागि अनुगमन कार्यलाई प्रभावकारी बनाउने उल्लेख गरिएको छ । शिक्षा मन्त्रालयका सहसचिव महाश्रम शर्माले सामुदायिक विद्यालयको अनुगमन कार्यलाई प्रभावकारी बनाउन विद्यालय निरीक्षक र स्रोतव्यक्तिलाई थप जिम्मेवार बनाएको बताए । विद्यालयको निरीक्षणपछि स्रोतव्यक्ति र निरीक्षकले अनिवार्य रूपमा प्रतिवेदन तयार गर्नुपर्छ । र, सो प्रतिवेदन विद्यालयका प्रधानाध्यापक र जिल्ला शिक्षा कार्यालयमा अनिवार्य रूपमा दिनुपर्छ । जसले गर्दा शिक्षक–विद्यार्थी दुवैमा सुधार गर्न सकिने बताउँदै मन्त्रालयका प्रवक्तासमेत रहेका शर्माले राजधानीसँग भने, ‘विद्यालयको थप निरीक्षण अब क्षेत्रीय शिक्षा निर्देशनालय र मन्त्रालयबाट समेत हुनेछ ।’ विगत पाँच वर्षमा प्रवेशिका परीक्षामा ८० प्रतिशतभन्दा बढी विद्यार्थी उत्तीर्ण गराउने योजना अगाडि सारिएको छ । एसएलसी परीक्षामा समावेश भएका कुल परीक्षार्थीमध्ये आधाभन्दा बढी अनुत्तीर्ण हुँदै आएका छन् । ‘एसएलसी परीक्षाको उत्तीर्ण प्रतिशत बढाउन शिक्षकलाई विद्यार्थीप्रति थप जिम्मेवार बनाउन लागिएको हो ।
एसएसपी रमेश खरेलको कार्यकक्षमा बिहीबार साँझ एक युवक ‘दाइ नमस्ते’ भन्दै प्रवेश गरे। सर्वसाधारणलाई सहज भेट दिने खरेल ती व्यक्तिसंग भने आक्रोशित भए। आदेश दिए,‘यो किन आयो यहाँ, लगेर थुन।’ एसएसपी खरेलसंग भेटेर सम्बन्ध बनाएर नजिक हुन हनुमानढोका परिसर पुगेका बलराम सापकोटा ‘बले’ प्रहरी खोरमा परेको नयाँपत्रिकामा खबर छ। क्यासिनो किङका नमले चिनिने उनी प्रहरी अधिकारीहरुलाई समेत आर्थिक प्रभावमा पारी क्यासिनोमा करोडौँ कमाउन सफल भएका व्यक्ति हुन्। रातारात करोडपति बनेका उनीमाथि सम्पत्ति शुद्धिकरण अनुसन्धान विभाग तथा नेपाल प्रहरीको केन्द्रिय अनुसन्धान ब्यूरोले समेत छानविन गरिरहेको छ।
व्यवस्थापिका संसद् सचिवालयले संसद् सेवालाई निजामती सेवामा कसरी एकीकृत गराउन सकिन्छ भन्दै छलफल सुरु गरेको छ। पटक–पटक संसद् भंग हुने र संसद्का कर्मचारी बेकामे बन्ने अवस्था आएपछि सचिवालय नै यस विषयमा आन्तरिक छलफलमा जुटेको हो। २०५६ सालमा भंग भएको संसद् २०६३ सालमा पुनःस्थापना भएको थियो। सो समयमा संसद्का कर्मचारी सात वर्ष बेकामे बनेका थिए भने १४ जेठ २०६९ मा संविधानसभा भंग भएपछि एक वर्षदेखि बेकामे बनेका छन्। आगामी ४ मंसिरमा संविधानसभाको निर्वाचन गरिने भनिए पनि निर्वाचन हुने वा नहुने अन्योलले संसद्का कर्मचारीहरूले नै आपू्कहरू कहिलेसम्म बेकामे रहनुपर्ने हो भन्ने प्रश्न गर्न थालेपछि सचिवालयले गृहकार्य अघि बढाएको आजको राजधानी दैनिकमा खबर छ । नेपालको बिग्रिएको राजनीतिक अवस्थाबाट पटक–पटक संसद्का कर्मचारी बेकामे बन्दै आएपछि संसद्का शाखा अधिकृतहरूले संसद् सेवालाई निजामती सेवामा लैजानुपर्ने भन्दै पहल थालेका हुन्। उनीहरूले केही समयअगाडि महासचिव मनोहरप्रसाद भट्टराईसमक्ष ज्ञापनपत्रसमेत बुझाएका थिए। यसलाई सचिवालयले पनि गम्भीर रूपमा लिएपछि संसद् सेवालाई निजामतीमा एकीकरण गर्ने विषयमा छलफल सुरु भएको हो। सचिवालयले छलफलबाट निष्कर्ष निकाल्न भने सकेको छैन। ‘दुई चरणको छलफल भएको छ तर कुरा मिलेको छैन,’ संसद् सचिवालयका एक अधिकारीले राजधानीसँग भने। छलफलमा निजामतीमा एकीकरण गर्ने विषयमा संसद्का कर्मचारी चार किसिमले प्रस्तुत भएका छन्। पहिलो विकल्पमा संसद् सेवालाई पूर्ण रूपमा निजामती सेवामा एकीकरण गराउने, दोस्रो विकल्पमा संवैधानिक सेवा गठन गरी संसद् सेवा र संवैधानिक निकायका कर्मचारीबीच सरुवा–बढुवामा प्रतिस्पर्धा गराउने, तेस्रो विकल्पमा सहसचिव भइसकेपछि निजामती सेवामा जान पाउने व्यवस्था गर्नुपर्ने र भइराखेको सेवालाई थप व्यवस्थित बनाई यही नै कयम राख्नुपर्ने रहेका छन्। छलफलमा आएका विकल्पमध्ये एउटा विकल्पमा सहमति हुने सम्भावना नभएपछि सचिवालयले अन्तिम निर्णय गर्न नसकेको हो। नयाँ शाखा अधिकृतहरूले पूर्ण रूपमा निजामती सेवामा लैजानुपर्ने अडान लिएका छन् भने धेरैजसो सहसचिवहरूले सहसचिव भएपछि मात्रै निजामतीमा जान पाउनुपर्ने सुझाव राखेका हुन्। संसद्मा १२ जना सहसचिव छन् ।
दैलेखको क्षेत्र नम्बर १ मा पर्ने चामुण्डा हाडाकोटस्थित मतदान केन्द्रको मतपत्र नेकपा-माओवादीका कार्यकर्ताले लुटेका छन् । यसैबीच हाडाकोटको मतदान केन्द्र आफ्ना कार्यकर्ताले कब्जामा लिएको नेकपा माओवादीको दाबी गरेको छ । मतपत्र र मतबाकस अन्य मतदानका लागि आवस्क दस्तावेजहरु सबै कब्जामा लिई त्यहाँबाट हिंडेको नेकपा माओवादीले जनाएको छ । अहिले हाडाकोटको स्थिति तनावग्रस्त भएको छ । यसैबीच सुरक्षामा खटिएको सुरक्षाकर्मीहरुले जवाफी कारबाही स्वरुप हवाइ फायर गरेका छन् । अहिले यहाँको अवस्था तनावग्रस्त भएको छ । मदतान केन्द्रमा मतदातालाई जान दिएका छैनन् ।
नेकपा–माओवादीसहित ३३ दलीय मोर्चा र प्रहरीबीच आज बनेपामा झडप भएको छ। झडपका क्रममा प्रहरीले लाठीचार्ज गर्दै झण्डै एक दर्जन आन्दोलनकारीलाई पक्राउ गरेको छ। स्थानीय अरनिको टेलिभिजनमा कार्यरत देवराम केसीमाथि आन्दोलनकारीले आक्रमण गरेपछि आक्रोशित बनेका स्थानीय बासिन्दा बन्दको अवज्ञा गर्दै सडकमा उत्रिएपछि स्थितिलाई नियन्त्रणमा लिन उनीहरूलाई पक्राउ गरेको प्रहरीले जनाएको छ। पक्राउ पर्नेमा नेकपा–माओवादीका केन्द्रीय सदस्य चुडामणि गौतम, नेकपा एकीकृतका केन्द्रीय सदस्य कान्छाराम तामाङलगायत रहेका छन्। मोर्चाले आह्वान गरेको बन्दका कारण जनजीवन पूर्णरूपले प्रभावित बनेको छ। माओवादीसहित ३३ दलीय मोर्चाले तामसालिङ क्षेत्रअन्तर्गत सिन्धुपाल्चोक, धादिङ, नुवाकोटलगायतका दस जिल्लामा बन्दको आह्वान गरेको थियो। मोर्चाले सरकार विघटनलगायतका माग राख्दै आएको छ। रासस
दिल्लीको साकेतस्थित म्याक्स अस्पतालमा उपचाररत एमाले बरिष्ठ नेता केपी शर्मा ओलीको स्वास्थ्यमा क्रमिक सुधार आएकाले अस्पतालले आज डिष्चार्ज गर्ने भएको खबर कान्तिपुरमा छापिएको छ। आठ बर्षअघि मृगौला प्रत्यारोपण गराएका ओली आफ्नो स्वास्थ्य स्थितिको परीक्षणमा गत फागुन १८ मा दिल्ली उत्रिएका थिए । उपचार क्रममा साथै रहेका एमाले विदेश बिभाग सदस्य युवराज बास्कोटाका अनुसार नेता ओलीको हात तथा खुट्टाबाट मासु झिकेर गरिएको बायोस्पीमा 'ग्रानुलोमस' नामको फङ्गस भेटिएपछि यसको प्रतिरोधमा बुधबारबाट औषधी लिन सुरु गरिएको छ । अब बढीमा एक साताका लागि फलो-अपमा दिल्ली आसपासमा रहनुपर्ने जनाउ दिंदै ओलीको उपचारमा संलग्न चिकित्सक डा.अनन्त कुमारले स्वास्थ्य स्थिती सोचेभन्दा राम्ररी सुधार भैरहेको जनाए । ओलीको स्वास्थ्य स्थितीबारे जानकारी लिन आएका उपप्रधान एवं गृह मन्त्री बामदेव गौतम बिहिबार अपरान्ह पनि म्याक्स अस्पतालमा सम्बद्ध चिकित्सकहरुसँग परामर्शमा पुगेका थिए । डा.अनन्त कुमारले मृगौला प्रत्यारोपण गरेका कतिपय बिरामीलाई 'ग्रानुलोमस' फङ्गसले संक्रमण ल्याउने जानकारी दिएका थिए । 'गृहमन्त्री गौतमले सम्बद्ध चिकित्सक र अस्पतालका तर्फबाट नेता ओलीको स्वास्थ्य स्थितीबारेमा आधिकारिक लिखित जानकारी चाहेकाले यसको तयारी भैरहेको छ,'ओलीको उपचारमा रहेका एक सहयोगीले भने । यो जानकारीलाई गृहमन्त्रीले प्रधानमन्त्री शुशिल कोइराला, संसद र एमाले पार्टीलाई बुझाउने भएका छन् । गृहमन्त्री गौतम शुक्रबार दिउँसो काठमाडौं फिर्नेछन् । नेता ओलीलाई शुक्रबार डिष्चार्ज गरिने भएपनि केही दिन फलो-अप जरुरी रहेकाले उनी दिल्लीमैं रहनेछन् । एक साताभित्रमा सबै प्रकृया पुरा गरेर ओली घर फिर्ने भएका छन् ।
नेकपा एमाओवादी नेता तथा संखुवासभा क्षेत्र नम्बर २ का उम्मेदवार राजेन्द्र किरातीमाथि अज्ञात समूहले गएराती सांघातिक आक्रमण गरेको छ । स्थानीय जलजलामा चुनावी सभा सकेर फर्कने क्रममा गएराती करिब ९ बजेको समयमा आक्रमण भएको जिल्ला प्रहरी कार्यालय संखुवासभाले जनाएको छ । आक्रमणबाट उम्मेदवार किराती सामान्य घाइते भएका छन् । किरातीलाई लक्षित गरी गोली प्रहार भएको भएपनि उनलाई गोली लागेको छैन्। संखुवासभाका प्रहरी पमुख डीएसपी पवनकुमार गिरीले भने । आक्रमण लगत्तै प्रहरीले एसएलआर बन्दुकसहित त्यसमा लाग्ने ११ राउण्ड गोली समेत ओखङको जंगलमा फेला पारेको छ । प्रहरीले बम पड्काउन तयारी अवस्थामा राखेको तार र व्याट्रीसमेत फेला पारेको छ । घटनालाई तितरवितर पार्न प्रहरीले एक राउन्ड हवाइ फायर पनि गरेको डीएसपी गिरीले बताए । घटनास्थललाई अहिले पुरै नाकाबन्धी गरी समूहको खोजि गएरातीदेखिनै गरिएको छ । किरातीको चुनावी सभा विथोल्न हिजो दिउँसो मात्रै बाटामा रुख ढालेर अवरोध गरिएको थियो। घटनास्थल सदरमुकाम खाँदबारीबाट करिब ७ घण्टा तथा प्रहरी कार्यालय वानाबाट ३ घन्टाको को पैदल दुरीमा पर्छ ।
भारत भ्रमणमा रहेका प्रधानसेनापति गौरव शमशेर जबराले केही दिनअघि टाइम्स अफ इन्डियालाई दिएको अन्तर्वार्ता ‘तथ्यहीन र भ्रामक’ भएको नेपाली सेनाले विज्ञप्तिमार्फत जनाएको छ। भारतका स्थल सेनाध्यक्ष जेनरल बिक्रम सिंहको निम्तामा असोज १३ गतेदेखि १९ सम्म भारत भ्रमणमा रहेका राणाले भ्रमणको सिलसिलामा भारतीय सरकारका विदेशसचिव एवं भारतीय सेनाका सैनिक नेतृत्वलगायत उच्च सैनिक अधिकारीहरूसँग पूर्वनिर्धारित कार्यक्रमअनुसार भेटघाट तथा छलफल भएको थियो। सेनाले केही दिनयता केही सञ्चार माध्यमहरूमा प्रधानसेनापति राणाले नेपाल र छिमेकी मुलुकहरूको सुरक्षा र त्योसँग सम्बन्धित विषयबस्तुमा टिकाटिप्पणी गर्दै अन्तर्वार्ता दिएको भन्ने समाचार तथ्यहीन र भ्रामक भएको जानकारी गराएको छ। सप्ताहव्यापी उक्त भ्रमणका दौरान प्रधानसेनापति राणाले सञ्चार जगतलाई कुनै किसिमको औपचारिक अन्तर्वाता नदिएको हुँदा उक्त टिकाटिप्पणी आफैंमा अप्रासङ्गिक तवरले संप्रेषण गरेको देखिएको विज्ञप्तिमा उल्लेख छ। विज्ञप्तिमा सेना एक पेशेवर, अराजनीतिक र संविधानले प्रदत्त गरेका अधिकार क्षेत्रभित्र रही नागरिक सर्वाेच्चतालाई सम्मान गर्ने संस्था भएको उल्लेख गर्दै सेना वा सेना नेतृत्वले त्यस प्रकृतिको गैर जिम्मेवारीपूर्ण टिकाटिप्पणी गर्ने संभावना नै नरहेको र त्यस प्रकृतिको टिकाटिप्पणी सैनिक नेतृत्वबाट नभएको यथार्थ सबैलाई जानकारी गराइन्छ’ भनिएको छ।
गोरु काटेर खाएको अभियोगमा सोमबार यहाँ पाँचजना पक्राउ परेका छन्। जिल्ला प्रहरी कार्यालय स्याङ्जाका प्रहरी निरीक्षक हरिबहादुर बरुवालका अनुसार पक्राउ पर्नेहरुमा सोही गाविस वडा नं ९ का हस्तबहादुर क्षेत्री, कृष्णबहादुर क्षेत्री, राजेन्द्रबहादुर क्षेत्रीका छोरा कृष्णबहादुर क्षेत्री, रेशम पौडेल र शिव भन्ने वेदप्रसाद पौडेल रहेका छन्। उनीहरुले चिलाउनेबास गाविस वडा नं ८ की पद्माकुमारी पौडेलको गोठमा रहेको गोरु चोरेर वडा नं ९ स्थित अन्धाअन्धी खोलाको किनारमा लगेर काटेर खाएका थिए। प्रहरी निरीक्षक बरुवालका अनुसार उनीहरुले गोरुको केही मासु खाएका र केही त्यही ठाउँमा पुरेर राखेको अवस्थामा पशुसेवा कार्यालयका पशु विकास अधिकृत महेन्द्र मल्ल र प्रहरीको टोलीले गाडिएको मासु उत्खनन गरी उनीहरुलाई पक्राउ गरेको हो। पक्राउ परेकालाई गौबधसम्बन्धी मुद्दा दायर गरी अनुसन्धान प्रक्रिया अगाडि बढाइएको जिल्ला प्रहरी कार्यालय स्याङ्जाले जनाएको छ। रासस
नेपाली कांग्रेसकी केन्द्रीय सदस्य एवम् पूर्व उपप्रधानमन्त्री सुजाता कोइरालाले आफ्नो विज्ञता परराष्ट मामिलामा भएको दावी गर्दै वर्तमान सरकारको परराष्टमन्त्री पदमा दावी गरेकी छन्। संविधानसभाको बैठकमा सहभागी भएर बाहिरिने क्रममा पत्रकारहरुसँग संक्षिप्त कुरा गर्दै कोइरालाले भनिन्, 'मेरो विज्ञता (एक्सपर्टिज) नै परराष्ट्रमा हो, त्यसैले मलाई उपप्रधानमन्त्री सहितको परराष्ट्र मन्त्रालय हुनुपर्छ।' तपाईँले कहिले सपथ ग्रहण गर्दै हुनुहुन्छ भन्ने प्रश्नको जवाफमा उनले साता दश दिन लाग्ने बताइन्। मन्त्रिमण्डलको विस्तारमा भएको अबरोधबारे प्रतिक्रिया दिँदै उनले भनिन्, 'एमालेलाई गृहमन्त्रालय दिने भनी सहमति भएको हो भने उनीहरुलाई गृह दिएर भएपनि सरकारमा ल्याउनु पर्छ।' पार्टीभित्रका अधिकांश नेताहरुले एमालेलाई गृहमन्त्रालय दिन नहुने अडान लिइरहेका बेला कोइरालाले सरकारको स्थायीत्व र संविधान निर्माण गर्न एमालेलाई गृह दिँदा कुनै असर नपर्ने भनाई राखेकी थिइन्।
अस्थायी शिक्षक केन्द्रीय संघर्ष समितिले आफ्नो माग पुरा नगरे आन्दोलनमा उत्रने घोषणा गरेको छ। रिपोर्टस क्लव नेपालमा बिहिवार पत्रकार सम्मेलन गर्दै संघर्ष समितिले अस्थायी र करार शिक्षकलाई आन्तरिक पक्रियाद्धारा स्थायी नगरी चरम विभेद र अन्यायपूर्ण एवम षड्यन्त्रपूर्वक ढंगले विस्थापन गर्ने मनाशाय राखेकोमा घोर आपत्ति जनाउँदै कडा संघर्षका कार्यक्रम घोषणा गरेको छ। पत्रकार सम्मेलनमा बोल्दै संघर्ष समितिका अध्यक्ष रामचन्द्र अधिकारीले अस्थायी शिक्षकहरुका जायज मागहरुलाइ बेवास्ता गरेमा र २०६३ पछाडिका शिक्षकहरुलाई विस्थापन गर्ने ध्येय राखेर अगाडि बढेमा भोलिका दिनहरुमा आम शैक्षिक हड्ताल लगायतका विरोधका कार्यक्रमहरुमा उत्रन आफूहरु बाध्य हुने चेतावनी दिँदै भने–हामी २०७०।०६।१३ को शिक्षा मन्त्रालयसँग भएको सम्झौता अविलम्ब कार्यन्वयन गर्न र मौजुदा ऐन–नियामावली संशोधन गरी शिक्षकहरुको व्यवस्थापन गर्न सरकारको गम्भीर ध्यानाकर्षण गराउन चाहन्छौं। उनले अस्थायी शिक्षकहरु, शिक्षा मन्त्रालय र शिक्षकका पेशागत संङ्गठनहरुबीच भएको सम्झौता अविलम्ब लागू गर्नुपर्ने, कार्यरत सम्पूर्ण अस्थायी तथा करार शिक्षकहरुलाई आन्तरिक प्रक्रियाद्धारा स्थायी गुर्नुपर्ने, पेशाबाट विस्थापित नगर्नुपर्ने र संवैधानिक शिक्षक सेवा आयोग गठन गर्नुपर्ने जस्ता चार सुत्रीय मागहरु राखि अबिलम्ब सुनुवाइ गरी कार्यान्वयन गर्न सरोकारवालाहरुलाई अनुरोध गरेका छन्। अधिकारीले अस्थायी शिक्षकहरुको मागलाई तत्काल सम्वोधन नगरे आफूहरु जस्तोसुकै आन्दोलन गर्नपनि बाध्य हुने बताउँदै आफ्ना मागहरुको सुनुवाइका लागि २०७१ बैशाख २१ र २२ गते विहान १० बजे शान्तिबाटीकामा भेला भइ सिंहदरबारमा धर्ना दिने कार्यक्रम रहेको जानकारी समेत दिए।
नेपाली कांग्रेसका सभापति सुशील कोइरालाले आगामी चुनावमा प्रजातान्त्रिक शक्तिहरूबीच जिल्ला तहमा केही सिटमा तालमेल भए पनि प्रजातान्त्रिक शक्तिहरूबीच मोर्चा नै बनाएर चुनाबी तालमेल नहुने बताएका छन् । प्रजातान्त्रिक शक्तिहरूबीच चुनावी मोर्चा बनाउँदा मुलुकमा प्रजातान्त्रिक शक्ति र अधिनायकवादी शक्तिबीच ध्रुवीकरण भई मुलुक पुनः द्वन्द्वमा फस्न सक्ने भएकाले नेपाली कांग्रेस प्रजातान्त्रिक शक्तिहरूबीच चुनावी मोर्चा बनाउने पक्षमा नरहेको बताए । नेपालगन्जमा आयोजित पत्रकार भेटघाट कार्यक्रममा बोल्दै सभापति कोइरालाले निर्वाचनका लागि तोकिएको मिति सार्ने र सरकार फेर्नेबाहेक अन्य बिषयमा अधिकतम लचकता अपनाउन सकिने बताए । नेपाली जनता निर्वाचनको पक्षमा रहेको उल्लेख गर्दै सभापति कोइरालाले निर्वाचन बहिष्कार गर्छांै भन्ने दललाई नै जनताले बहिष्कार गर्ने बताए । वार्ता र सहमतिबाटै समस्याहरू समाधान गर्न सकिने उल्लेख गर्दै सभापति कोइलाले वार्ता र सहमति प्रक्रिया तोडेर बन्दुक बोक्छौ भन्ने कुराले मुलुकलाई फेरि द्वन्द्वतर्फ लैजाने भएकाले सबैले गम्भीर भएर विचार गर्नुपर्ने बताए । सभापति कोइरालाले निर्वाचनको विपक्षमा उभिएका दललाई सहमतिमा ल्याउने प्रयास अन्तिम समयसम्म गरिने बताए ।
ट्रान्सपरेन्सी इन्टरनेसनल(टीआई नेपाल)ले आगामी संविधानसभाको निर्वाचनमा योग्य र इमान्दार उम्मेदवारलाई जिताउन आह्वान गरेको छ। टीआई नेपालले आज यहाँ आयोजना गरेको पत्रकार सम्मेलनमा वितरित आह्वानपत्रमा योग्य र इमान्दार उम्मेदवारलाई निर्वाचनमा जिताउन र भ्रष्टलाई हराउन आह्वान गरिएको हो । राजनीतिक दलले जारी गर्ने घोषणापत्रमा इमान्दार हुन, निर्वाचनमा सही उम्मेदवार छनोट गर्न, भ्रष्टाचार बिरोधी कार्यलाई प्रभावकारी बनाउन ठोस नीति निर्माण गर्न, शासन प्रणालीलाई निष्पक्ष र पारदर्शी बनाउन, आचारसंहिता पालना गर्ने प्रतिबद्धतालाई व्यवहारमा उतार्न राजनीतिक दललाई आह्वान गरिएको छ। यसैगरी निर्वाचनका लागि राजनीतिक दलले सङ्कलन गर्ने चन्दालाई पारदर्शी बनाउने व्यवस्था मिलाउन, निर्वाचनमा निष्पक्षता र जनसहभागिता बढाउन, मितव्ययिता अपनाउन र आचारसंहिता पालना गराउन निर्वाचन आयोगलाई आह्वान गरिएको छ भने निर्वाचन खर्चमा मितव्ययिता ल्याउन सरकारको पनि ध्यानाकर्षण गराइएको छ। यस्तै निर्वाचनका लागि उपयुक्त वातावरण निर्माण गर्न, सबै नागरिकलाई निर्वाचनप्रति उत्साहित गर्न, सही व्यक्तिलाई उम्मेदवार छान्न, भ्रष्ट व्यक्तिबारे भण्डाफोर गर्न, निर्वाचन आचारसंहिताबारे सबैमा जानकारी गराउन र आचारसंहिता पालना भए/नभएकोबारे जनसमक्ष ल्याउन सञ्चार माध्यमलाई अपिल गरिएको छ। सक्षम, योग्य, विकासका लगि प्रतिबद्ध, भ्रष्टाचार विरोधी उम्मेदवार छानेर पठाउन पनि आम नागरिकसमक्ष आह्वान गरिएको छ। सो अवसरमा टिआई नेपालका अध्यक्ष विष्णुबहादुर केसीले विकासमा बाधक बनेको भ्रष्टाचार सार्वजनिक चिन्ताको विषय भएकाले भ्रष्टाचारविरुद्धको अभियानमा मुलुकका जिम्मेवार निकायहरू कटिबद्ध भएर लाग्नुपर्ने बताए। रासस
पन्ध्रतले अत्याधुनिक भूकम्पप्रतिरोधक भवन। वरिपरि हरियालीसहितको खुला ठाउँ। एक हजार ५ सय शय्या क्षमता। अत्याधुनिक उपकरण। सामान्य र विशेषज्ञ उपचार सेवा। अनुसन्धान केन्द्र। दुईतले भूमिगत पार्किङ। यो कुनै विदेशी सुविधासम्पन्न अस्पताल परिसरको चिनारी होइन, मुलुककै जेठो, ठूलो र सर्वसाधारणको सर्वाधिक पहुँच राख्ने राजधानीस्थित वीर अस्पतालको पाँच वर्षपछिको आँकलन–चित्र हो। आजकको नागरिकमा प्रविण ढकालको खबर छ। सरकारले आगामी पाँच वर्षभित्र वीर अस्पताललाई भौतिक निर्माण, क्षमता तथा सेवा विस्तार गरी अत्याधुनिक, बृहत र सुविधासम्पन्न बनाउने गुरुयोजना तयार पारेको हो। विस्तारित वीरको भवन नै १५ तले हुनेछ भने क्षमता बढाएर एक हजार ५ सय शऒ्ढया पुर्या इनेछ। यसका लागि गुरुयोजना तयार पारिसकिएको छ। एक सय २६ वर्ष लामो इतिहास बोकेको केन्द्रीय रेफरल अस्पताल वीरको क्षमता अहिले जम्मा ४ सय ९८ शऒ्ढयाको छ। गुरुयोजनाअनुसार पाँच वर्षमा १५ तले अत्याधुनिक भवनमा ९ सय शऒ्ढया थपिनेछ। वीर अस्पताल विस्तार गुरुयोजनाअनुसार अस्पतालको मुख्य भवनबाट उत्तरतर्फ (हाल पर्किङ, नर्सिङ क्याम्पस रहेको) १७ रोपनी १० आना जग्गामा नयाँ भवन निर्माण गर्न लागिएको हो। अस्पतालका निर्देशक डा. बुलन्द थापाका अनुसार हाल पार्किङ, नर्सिङ क्याम्पस र कर्मचारी क्वार्टर भवन रहेका क्षेत्रका सबै संरचना भत्काइनेछ। गुरुयोजनाअनुसार वीरको नयाँ भवनमा दुई तला भूमिगत (अन्डरग्राउन्ड) पार्किङ रहनेछ भने १३ तलामा अस्पतालका सामान्यदेखि विशिष्टसम्म विभिन्न विभाग तथा सेवा रहनेछन्। यसका साथै नयाँ भवनमा अनुसन्धान केन्द्र, रेसिडेन्ट डाक्टरलाई आवास र नर्सिङ कलेज रहनेछन्। १५ औं तलामा हेलिप्याड राख्नेबारे पनि छलफल जारी छ।
नेपालमा रहेको तिब्बती शरणार्थीहरुको शान्तिपूर्ण भेला हुन पाउने अधिकारमाथि नियन्त्रण भन्दै संयुक्त राष्ट्रसंघले नेपाल सरकारसँग आपत्ति जनाएको खबर आजको राजधानीमा छापिएको छ । राष्ट्रसंघले नेपाल सरकारलाई पत्र लेख्दै तिब्बती शरणार्थीहरुको हक अधिकार हनन् भएको र अभिव्यक्ति स्वतन्त्रतामाथि अंकुश लगाएको भन्दै सो कार्य नगर्न आग्रह गरेको हो । सरकारले दलाई लामा तिब्बत छाडेको दिन १० मार्चको आसपासको अवसर पारेर आत्मदाह गर्ने योजनासहित काठमाडौं भित्रिएका १५ तिब्बती शरणार्थी पक्राउ गर्न देशभर विशेष अभियान चलाइरहेका बेला राष्ट्रसंघको मानवअधिकार समितिले सरकारलाई पत्र पठाएको हो । राष्ट्रसंघले तिब्बती समुदायलाई गिरफ्तार गर्ने, थुनामा राख्ने तथा भविष्यमा कुनै पनि प्रकारका प्रदर्शनमा सहभागी हुने छैन भनी कागजमा जबजस्ती सही गर्न लगाउने लगायतका कार्यहरु गरी नेपाल सरकारले तिब्बती शरणार्थीको अभिव्यक्ति स्वतन्त्रता र शान्तिपूर्ण भेला हुन पाउने अधिकार नियन्त्रण गरेको आरोप लगाएको छ । यसैगरी सोबारे जवाफ पठाउन समेत नेपालसरकारलाई भनेको छ । सो बारेमा नेपाल सरकारले २७ जनवरीमा पत्र पठाउँदै उनीहरुको अभिव्यक्ति स्वतन्त्रता हनन नभएको तथा मानव अधिकार अल्लंघन पनि नभएको जनाएको छ।
काँक्रेविहार घटनालाई लिएर शुरू गरिएको दोस्रो चरणको आन्दोलन स्थगित गर्न अन्तरिम मन्त्रीपरिषदका अध्यक्ष खिलराज रेग्मीले अनुरोध गरेका छन् । दोस्रो चरणको आन्दोलन शुरू गरेका सरोकार समूहलाई सोमबार भेटी अध्यक्ष रेग्मीले आन्दोलन स्थगित गर्न अनुरोध गरेका हुन् । काक्रेविहार घटनालाई सरकारले गम्भिर रुपमा लिएको भन्दै अध्यक्ष रेग्मीले यस विषयमा मन्त्रिपरिषदमा छलफल गर्ने बताए । ‘म मन्त्रीपरिषद बैठकमा छलफल गर्नेछु आन्दोलन स्थगित गर्नुहोस् ।’ उनले भने । सोमबार बिहान नेपाल आदिवासी जनजाति महासंघका अध्यक्ष नगेन्द्रकुमार कुमाललगायत काक्रेविहार सरोकार समिति र अन्तरिम मन्त्रिपरिषदका अध्यक्ष रेग्मी तथा गृहमन्त्री माधव घिमिरेबीच क्राक्रेविहार घटनाका विषयमा कुराकानी भएको थियो । काक्रेविहार घटनाका विषयमा सरकोरवाला मन्त्रालयसँग छलफल गर्ने अध्यक्ष रेग्मीले भेटमा बताए । अध्यक्ष रेग्मीले आन्दोलन स्थगित गर्न भने पनि मन्त्रिपरिषदबाट आफ्ना मागको सुनुवाई नभएसम्म आन्दोलनलाई निरन्तरता दिने काक्रेविहार संयुक्त सरोकार समितिले बताएको छ । ‘हाम्रा मागहरु मन्त्रीपरिषदबाट निर्णय नभएसम्म आन्दोलन जारी राख्नेछौं ।’ सरोकार समितिका संयोजक फुपु छेम्पे शेर्पाले बताए । पहिलो चरणको आन्दोलनबाट बुद्धको मूर्ति स्थापना गर्ने विषयमा सरकारको कुनै प्रतिक्रिया नआएपछि काक्रेविहार संयुक्त सरोकार समितिले दोस्रो चरणको आन्दोलन शुरू गरेको हो । सरकारले धार्मिक सहिष्णुता विथोल्न खोजेको भन्दै सरोकार समितिले साउन ७ गतेदेखि १२ गतेसम्म आन्दोलनका कार्यक्रम सार्बजनिक गरिसकेका छन् भने साउन १५ गते मंगलबार विहान ९ः०० बजेदेखि ११ः०० बजेसम्म सिंहदरबार तथा सुर्खेत जिल्ला प्रशासन कार्यालय घेराउ कार्यक्रम समेत राखेका छन् ।
इश्लामी संघका महासचिव फैजान अहमदको हत्या गर्न दुई सुटर भारतबाट रक्सौलको बाटो हुदै राजधानी प्रवेश गरेको खुलासा भएको छ । दुई बर्षअघि हत्या गरिएका फैजानको हत्या योजना दुई महिना पहिलादेखि बनेको बारामा पक्राउ परेका फहद अहमद उर्फ विपीन यादवले बयान दिएपछि यसको खुलासा भएको खबर आजको कान्तिपुरमा छापिएको छ। बारामा एक साताअघि हत्या गरिएका पेट्रोल ब्यावसायी अफताव आलमको हत्या अनुसन्धानमा संलग्न प्रहरी अधिकारीका अनुसार यादवले यसअघि दुई वटा हत्यामा आफ्नो संलग्नता रहेको पुष्टि गर्दै आफूले त्यसका लागि सुपारी लिएको समेत बयान दिएका छन् । भारतको लखनऊ कारागारमा हत्या अभियोगमा सजाय भुक्तान गरिरहेका बल्लु श्रीवास्तबले सुपारी दिएको उनले बताएका छन् । यसरी हत्या गर्न आउनेले पटक-पटक नक्कली परिचयपत्र बनाउने गरेको पाइएको छ । फैजानलाई हत्या गर्न आउँदा फहद आलमको नामको निर्वाचन आयोगको परिचयपत्र बनाएका उनले बारामा पेट्रोल ब्यावसायीलाई मार्न आउँदा विपीन यादवको परिचयपत्र बनाएका थिए । अनुसन्धान अधिकारीका अनुसार फहद दिल्लीमा घर बनाउने काम गर्थे । त्यहि बेला उनले लखनऊ कारागारका श्रीवास्तबलाई अक्रम नामका एक ब्यक्ति मार्फत चिनेको बताएका छन् । त्यो ताका खोटाचलन मुद्धामा केन्द्रीय कारागारभित्र कैद काटिरहेका युनिस अन्सारीलाई गोली हान्ने प्रस्ताब उनलाई आएको थियो । तर फहद नयाँ भएकाले उनले त्यो सुपारीलाई नलिएको बताएका छन् । त्यसपछि फैजानलाई गोली हान्ने काममा आफु संलग्न भएको उनले खुलाएका छन् । फैजानको हत्याका लागि सुनौलीबाट घटनाको एक साताअघि ३ जना मिलेर राजधानी प्रवेश गरेको बयान दिएका छन् । त्यसपछि कंलकीको एउटा होटलमा सरताज, आदित्य पल र उनी बसेर फैजानको हत्या योजना बनाएको बताएका छन्। । उनले फैजानको हत्याका लागि काठमाडौंमा नै १८ हजार भारतिय रुपैंया सुपारी लिएको स्विकारेका छन् । कंलकीको होटलमा बसेपछि अर्को दिन रत्नपार्क आएर अक्रमलाई भेटेका थिए । केहि समय अघिदेखि नै फैजान माथी निगरानी गरिरहेका अक्रमले फैजानको कार्यालय र मस्जिदबारे जानकारी गराइदिएका थिए । उनले त्यहि दिन फैजानलाई समेत चिनाइदिएको बयान दिएका छन् । फैजानलाई चिनेको दुई दिनपछि उनीहरुले २०६८ असोज ९ गते उनको हत्या गरेको बताएका छन् । घटनाका दिन कलंकीबाट उनीहरु ट्याक्सी चालक धनबहादुर आले मगरसंग रत्नपार्क आएका थिए । त्यसपछि गोली हान्न लक्षित गरिएको स्थानमा फहद र अक्रम बसेका थिए । त्यो बेला सरताजले जामे मस्जिद बाहिर रहेको आकाशे पुलमा बसेर फैजान निस्किएको सुचना दिएपछि उनीहरु गोली हान्न तयार भएको बताएका छन् । फैजानलाई गोली हानेपछि उनीहरु भागेर दरबारमार्गको महेन्द्र शालिक पुगेपछि ट्याक्सीमा बसेर घटनास्थलको बाटो नै भद्रकालीतर्फ गएका थिए । शहिदगेट पुगेर उनीहरु अलग हुँदै फरक फरक गाडीमा बसी राजधानी छाडेर भैरहवातर्फ लागेको प्रहरीले जनाएको छ । उनीहरुले गोली हान्न प्रयोग गरेको हतियार ट्याक्सी चालकलाई नै दिएर भागेका थिए । ११ बर्ष पाकिस्तान बसेर नेपाल फर्किएका फैजानले सुनसरीको हिलाल पब्लिक स्कुलमा ४ बर्ष पि्रन्सिपलका रुपमा काम गरेका थिए । यिनी इश्लामी संघको महासचिब भएपछि सुनसरी लगायतका अन्य स्थानमा मदरसाको स्थापना, स्तरबृद्धि लगायतका काम गर्दै आएको प्रतिवेदनमा उल्लेख छ । यिनको सक्रियतामा सुनसरीको भुटाहा, घुस्की र जल्पापुरमा आवासिय मदरसा सञ्चालन भएका थिए । जल्पापुरमा रहेको मदरसा नेपालकै ठूलो लगानीको भएको प्रतिवेदनमा उल्लेख छ । भारतीय पक्षले नेपालमा रहेका मस्जिद र मदरसाका गतिविधीबारे नेपाल सरकारलाई पटक(पटक ध्यानाकर्षण गराउँदै आएको थियो । यस्तै भारतीय पक्षले सुनसरीको घु्स्कीमा रहेको मदरसामा भारतीयहरु पढ्ने र फैजानले तिनीहरुलाई भारत बिरुद्ध उकास्ने गरेको समेत आरोप लगाउूदै आएको प्रतिवेदनमा जनाइएको छ ।
कारागारमा रहेका आमाबाबुका सन्तानको उद्धार र हेरचाहमा दुई दशक काम गरेकी इन्दिरा रानामगर वर्ल्ड चिल्ड्रेन्स पुरस्कार मनोनयनको उत्कृष्ट तीनमा परेकी छिन्। स्विडेनस्थित वर्ल्ड चिल्ड्रेन्स प्राइज फाउन्डेसनले बालबालिकाको क्षेत्रको काम गर्ने व्यक्तिलाई दिने गर्छ। बालबालिकाको क्षेत्रमा काम गर्नेलाई दिइने यो पुरस्कार विश्वकै प्रतिष्ठित मानिन्छ। पुरस्कार राशी एक लाख अमेरिकी डलर हो। उत्कृष्ट तीनमा इन्दिरासँगै पाकिस्तानी बालिका मलाला युसुफजाई र अमेरिकी नागरिक जोन उड पनि छनौट भएका छन्। जन्मकैद पाएका अभिभावकका छोराछोरीको उद्धार गरी उनीहरुलाई शिक्षा दिन सन् २००० मा प्रिजनर्स एसिसटेन्ट नेपाल (पिए) संस्था खोलेर इन्दिराले काम थालेकी थिइन्। उनले जेलमा रहेका अभिभावकका बालबालिकालाई शिक्षा, स्वास्थ्य, कानुनी सहयोगका साथ सीपमूलक तालिम दिँदै आएकी छिन्। यसअघि इन्दिराले पारिजातसँगै अन्य संस्थामा पनि बालबालिकासँगै काम गरेकी थिइन्। बाल्यकालमा भोगेको पीडा र गरिबीले समाजसेवामा लाग्न प्रेरित भएकी इन्दिरा मनोनयनमा परेपछि निकै उत्साहित भएकी छिन्। ‘म मनोनीत हुनु नै ठूलो कुरा हो’ उनले भनिन्, ‘विश्वमै बालबालिका क्षेत्रमा काम गर्ने तीन जनामा मनोनीत हुन पुरस्कृत हुनुसरह हो।’ इन्दिराको संस्थाबाट नेपालभरका चार सयजना बालबालिका र ६० परिवार लाभान्वित छन्। उनले बालबालिकाका साथै जेलमा रहेका आमाहरूलाई पनि शिक्षा दिने गरेकी छिन्। मनोनयनमा उत्कृष्ट हुने व्यक्तिलाई अक्टोबरमा स्विडेनमा हुने कार्यक्रममा त्यहाँकी महारानीले पुरस्कृत गर्ने कार्यक्रम छ। उत्कृष्ट तीनमा पर्ने सबै सम्मानित हुनेछन्। सन् २००२ मा माइती नेपालले उक्त पुरस्कार पाएको थियो।
फुजेल हत्याकाण्डका सम्भावित दोषीलाई प्रहरीले बुधबार अदालतमा उपस्थित गराएको छ। कानुनी शासनको यो सामान्य प्रक्रियाले असामान्य राजनीतिक परिस्थिति सिर्जना गरेको छ। प्रमुख प्रतिपक्षी दल एनेकपा माओवादीले अदालती प्रक्रियाको विरोध गर्दै संसद अवरुद्ध गरेको छ। फुजेल प्रकरण तत्कालीन राजनीतिक गतिरोधको मूल कारक बनेको छ। सशस्त्र द्वन्द्वका दौरान भएका हिंसा र हत्याका घटनाहरुको आफूपायक र अतिवादी व्याख्याले गर्दा संक्रमणकालीन न्यायको विषय जटिल बन्दै गएको छ। यहाँ दुईखाले अतिवाद हाबी भएका छन्। पहिलो अतिवादले भन्छ- सशस्त्र द्वन्द्वका क्रममा राजनीतिक आवरणमा गराइएका कुनै पनि हिंसा/हत्यामा कसैले उन्मुक्ति पाउनुहुन्न। यी सबै घटनाहरुको फौज्दारी कानुनअनुसार निरुपण गरिनुपर्छ। यो तर्कले हिंसात्मक द्वन्द्वको बृहत् राजनीतिक पाटोलाई नजरअन्दाज गर्छ। हिंसा राजनीतिक, सामाजिक परिवर्तनका लागि अपनाइएको एउटा साधन थियो, साध्य थिएन भन्ने तथ्यप्रति नियतवश आँखा चिम्लन्छ। अतिवादको मूल चरित्र नै सत्यभन्दा टाढा रहनु हो। दोस्रो अतिवादी धार पनि त्यत्ति नै गलत छ, जति पहिलो। दोस्रोखाले अतिवादले भन्छ, सशस्त्र द्वन्द्वका क्रममा माओवादी कार्यकर्ता वा माओवादी पार्टीसँग आवद्ध व्यक्तिले गरेका सबै हिंसा-हत्या राजनीतिक हुन्। व्यक्तिगत रिसराग वा लाभहानिको आधारमा कुनै अपराध भएको छैन। त्यसैले सशस्त्र द्वन्द्वकालमा भएका कुनै पनि हिंसा वा हत्याका घटनामा फौज्दारी कानुन आकर्षित हुँदैन। दक्षिण अफ्रिकाका पूर्व राष्ट्रपति थाबो एम्बिकी र अफ्रिकी महादेशमा भएका राजनीतिक विद्रोह र आमनरसंहारका घटनामाथि लामो समयदेखि अध्ययन, अनुसन्धान गरेर कलम चलाउँदै आएका कोलम्बिया विश्वविद्यालयका प्राध्यापक महमुद माम्दानीले न्यूयोर्क टाइम्समा लेखेको लेख आजमात्र एक राष्ट्रिय दैनिकले अनुवाद गरेर छापेपछि दोस्रो अतिवादी धारको पक्षपोषण गर्नेहरुलाई थप बल पुगेको छ। संसदमा बोल्दै पूर्वप्रधानमन्त्री तथा एमाओवादी नेता बाबुराम भट्टराईले पनि त्यो लेखको जिकिर गरेका छन्। 'न्यायालयले गृहयुद्धको अन्त्य गर्न सक्दैन' भन्ने शीर्षकको उक्त लेखको मूल मर्म भने राजनीतिक रुपले प्रेरित आमहिंसालाई आपराधिक चस्माले हेरिनुहुन्न भन्ने हो। निश्चित उद्देश्यका साथ राजनीतिक हिंसामा उत्रेकालाई अपराधीको व्यवहार गरिनुहुन्न भन्ने हो। गृहयुद्ध पश्चातको राजनीतिक अवस्थालाई शान्ति प्रक्रिया र मेलमिलापका माध्यमबाट समाधान गरिनुपर्छ भन्ने हो। के हामीले गरेको पनि त्यही होइन? यदि माओवादी हिंसालाई समूल रुपमा आपराधिक, आंतककारी गतिविधि मानेको भए शान्ति प्रक्रिया नै हुने थिएन। माओवादी पार्टीले सरकारको नेतृत्व गरेर दुईदुई जना माओवादी नेता प्रधानमन्त्री बन्ने थिएनन्। माओवादी कमाण्डरहरु नै अहिले कस्तो सत्यनिरुपण र मेलमिलाप ऐन/आयोग बनाउने भन्ने विषयमा हाबी हुने थिएनन्। सम्भवत: सबै माओवादी नेताहरु अदालतमा मुद्दा धाउँदै गरेका हुने थिए। अहिलेको मूल प्रश्न भनेको द्वन्द्वकालमा राजनीतिको आवरणमा व्यक्तिगत प्रतिशोध साँध्न गरिएका केही प्रतिनिधिमूलक घटनामा अदालती निरुपणको प्रक्रिया रोक्ने कि नरोक्ने भन्ने हो। अहिले यो सबै बबण्डर मच्चिएको फुजेल हत्या प्रकरणले हो। यस्तो हत्याप्रकरण जसलाई राज्य, विद्रोही, नागरिक समाज र मिडिया सबैले सजिलै बिर्सेका थिए। चितवनमा मारिएका कृष्णप्रसाद अधिकारीका बृद्ध बाबुआमाले आफ्नो ज्यानको परबाह नगरी आमरण अनशन बसेपछि फुजेल हत्या प्रकरण ब्युँतिएको हो। उनीहरुको माग सरल छ- आफ्ना छोराको हत्या कसले किन गर्‍यो, त्यसलाई अदालतमा उभ्याइपाउँ। सशस्त्र द्वन्द्वपछि हामीले बनाउन खोजेको शान्त, न्यायपूर्ण र सभ्य लोकतान्त्रिक समाजमा अधिकारी दम्पतिको यो माग जायज छ कि छैन? यो माग राख्ने हक उनीहरुलाई छ कि छैन? आफ्ना छोराको मृत्युको कारण जान्न र दोषी चिनाइमाग्न आमरण अनशन बसेका अधिकारी दम्पतिप्रति सरकार, विद्रोही र नेपाली समाजको नैतिक जिम्मेवारी छ कि छैन? कि हामी आफैँलाई घटना नभएसम्म सामान्य मानवीय सम्वेदनाले नछुने भइसक्यौँ? एसएलसीपछि रिजल्ट कुरेर बसेको अबोध ठिटो मारिएको छ, ऊ मुठभेडमा मारियो कि राजनीतिक भूमिकाका कारण मारियो कि व्यक्तिगत रिसइवीका कारण मारियो? अधिकारी हत्या प्रकरणको अदालती प्रक्रिया रोक्न दृढ एमाओवादीले उनको हत्याको जिम्मा लिएको छ। तर किन र कुन परिस्थितिमा उनी मारिए भनेर सार्वजनिक रुपमा भन्ने नैतिक जिम्मेवारी बहन गरेको छैन। अधिकारीको हत्यामा प्रत्यक्ष रुपमा संलग्न चार माओवादी कार्यकर्तामध्ये तीनको सशस्त्र विद्रोहकै दौरान मृत्यु भइसकेको प्रहरी अनुसन्धानले देखाएको छ। त्यो घटनामा संलग्न एकमात्र जीवित रुद्र आचार्य देश छाडेर बेलायत पुगेको प्रहरीको जिकिर छ। अदालतमा मुद्दा दायर भएपछि उनलाई बेलायतबाट झिकाउने बाटो खुल्छ। त्यसपछि मात्र अधिकारी हत्याका अन्य पाटाहरु खुल्नेछन्। अदालतले त्यही अनुसार निर्णय गर्नेछ। सत्य निरुपण तथा मेलमिलाप आयोगले फेरि पनि अदालतले निर्णय गरेका/नगरेका यस्ता घटनाको अन्तिम निरुपण गर्नेछ। त्यसै पनि सबै प्रमुख दलहरु मिलेर पीडकले उन्मुक्ति पाउने खालको मेलमिलाप कानुन ल्याउँदै छन्। यस्तो परिस्थितिमा पनि एमाओवादीले फुजेल हत्याकाण्ड अदालतमा प्रवेश गराउनै पाइँदैन भनेर जिद्दी कसेको छ। द्वन्द्वपछिको संक्रमणकालीन न्याय पद्धति पीडित केन्द्रित हुनुपर्छ। त्यो नै सर्वमान्य सिद्धान्त हो। त्यही भएर यसलाई संक्रमणकालीन उन्मुक्ति नभनेर 'न्याय' भनिएको हो। सेनाद्वारा बलात्कृत रिना रसाइली, बलात्कारपछि हत्या गरिएकी मैना सुनुवार, भैरवनाथ गणमा नियन्त्रण गरेर मारिएका दर्जनौँ माओवादी कार्यकर्ता, बाँदरमुढेमा मारिएका निर्दोष नागरिकका परिवारले न्याय नपाउने हो भने शान्ति प्रक्रिया र सत्य निरुपण नेपाली राजनीतिको सबभन्दा ठूलो ढोङ हुनेछ। नेपालमा जे भइरहेको छ, त्यो घोर संक्रमणकालीन अन्याय हो। बृद्ध अधिकारी दम्पतिमाथि न्यायका दृष्टिकोणले ज्यादति भएको छ। सरकारले अदालतबाट मुद्दा पनि फिर्ता लियो भने राज्य र लोकतन्त्रको लाज ढाक्ने अन्तिम टालो पनि फुस्कनेछ।
प्रिय, मेरो मात्र हैन क्रिकेटप्रेमी नेपालीको मनमुटुमा अभिन्न अंग बनेर डेरा जमाउँन सफल उत्साह र सद्भावको प्रतिक मेरो प्रिय मान्छे 'नेपाली राष्ट्रिय क्रिकेट टोली' (नेराक्रिटो )..... राजनीतिक अस्थीरता हत्या, हिंसा र अत्याचारको पर्दाबाहिर क्रिकेटमा/खेलमा लगानी गर्नुपर्दोरहेछ भनेर सम्बन्धीत निकायले बन्द आँखा उघारेको परिवेश, आफ्नै संस्कृति आफ्नै भेष, सगरमाथाको काख, बुद्धको जन्मस्थल र चार जात छत्तिस वर्णको साझा फुलबारी, तिम्रै आत्मिय मातृभूमिदेखि तिम्री खेलप्रेमीको तर्फबाट मिठो मायाँ, मधुर सम्झना, सु–स्वास्थ्य एव्म दिर्घायुको कामना। प्रिय, नेराक्रिटो सर्वप्रथम त पुस २९ गते / जनवरी १२ देखि सुरु हुन गैरहेको नेपाल र नेपालीको आस्था, धरोहर, शान, आसा र भरोसाको केन्द्रविन्दु 'एकदिवसीय विश्वकप क्रिकेट' को ऐतिहासिक अग्नी परीक्षामा तिम्रो सतप्रतिशत नतिजा, सानदार जित र शीर्ष स्थानको लागि हार्दिक मंगलमय शुभकामना। फलामे ढोकाको पूर्व सन्ध्यामा अस्वस्थ प्रिय कप्तान पारस र सुवासको शिघ्र स्वास्थ्यलाभको कामना। प्रिय मन, नेपाली क्रिकेटको इतिहाससँगै मैले क्रिकेटको नियम बुझेको धेरै भएको छैन। क्रिकेटका पारखी मेरा बाबा टिभी मा नेपालसँगै अन्य देशको क्रिकेट हेरेर छक्का चौका र जितमा ताली पिट्नुहुन्थ्यो। म नबुझेरै उफ्रदै रमाउँदै ताली पिट्थे। जब म अलि बुझ्ने भए र पत्रकारीता जगतमा ताते ताते गर्न थाले, क्रिकेटका समाचार लेख्न, पढ्न र हेर्न थाले तब म नेपाली टिम र टिमको प्रदर्शनसँग यसरी जोडिए कि मलाई अब क्रिकेटसँगको प्रेमबाट कसैले पाखा लगाउँन सक्ने छैन। प्रिय गोर्खाली तिमी खेलेको हेर्न र अपडेड हुन पाइनभने मेरो दिमाग तातेर आउँछ र मतिष्क मै हलचल हुन्छ। वास्तवमा प्यारा म तिम्रो प्रदर्शन र तिमीबिना बाँच्न नसक्ने भएकि छु सायद तिम्रा नेपाली समर्थक पनि यस्तै भन्छन्। प्यारा, तिम्रा हरेक खेल राम्रा, उत्कृष्ट र सुधारीएका छन्। तैपनि ताजा इतिहास कोट्याउँन मन लाग्यो मलाई। केहि समय अघि (२०१३) मा घरेलु मैदानमा भएको १० राष्ट्र सहभागी एसीसी टि ट्वान्टी एलिटकप क्रिकेटमा तिमी अन्तिम दिन उपाधिका लागि अफगानसँग खेल्दै थियौ। टियु मैदान छेउँ बसेर म नियाल्दै थिएँ तिमीलाई, कठिन संघर्षका बावजुत पनि तिमी सफल हुन सकेनौ र सात विकेटको पराजय भोग्यौ। उपाधि अफगानिस्तानले लग्यो, सारा सर्मथक निराशाको बादलमा मडारीए, नेपाली झण्डासमेत निराशिलो बन्यो। अफगानी खेलाडी तिम्रो अंगालोमा बाँधिदा मन टुक्रियो घरीघरी गिज्याजस्तो लाग्थ्यो तिम्रो हारले मेरो दिलमा घाउ बन्यो। तिमी गोलबद्ध बन्यौ आँसु खसाउँदै। 'वास्तवमा परीक्षामा डराएर भाग नलिनु र उर्तिण हुने आँट र शाहसका साथ भाग लिनुमा धेरै फरक पर्छ'। फेरि भन्छन् नि 'कहिलेकाँही सम्म बाटोमा हिड्दापनि ठेस लाग्छ रे! विणम्बना ! मेरो गोर्खालीलाई पनि यस्तै भयो'। यहि भन्दै सम्झाए आफ्नो मनलाई। घरेलु मैदानमा तिमिले भोगेको पराजयले मेरो र आम नेपालीको मुटुमा लागेको घाउमा, तिमी बर्मुडा पुगेर उत्कृष्ट प्रदर्शन गरी आईसिसि वर्ल्ड क्रिकेट लिग डिभिजन थ्रीको विजेता बनेर मलम लगाइदियौ। वैशाख २२ गतेको राती युगान्डालाई ५ विकेटले पराजित गर्दै तिमिले डिभिजन 'थ्री'को उपाधि जितेपछि म भित्रको खुसीले विष्फोटको रुप लियो। वैशाख २४ मा तिमी स्वदेश फर्कियौ तिम्रो भब्य स्वागत गरियो र नगर परिक्रमामा राष्ट्रिय झण्डा फहराउँदै पुरै तागत लगाएर रमाइलो गरीयो। त्यहि दिन तिम्रो १९ बर्षे भाइले मलेसियालाई ७ विकेटले हराउँदै एसिसि यु–१९ एलिट कप क्रिकेट प्रतियोगिताको समूह बिजेता बनेर सुनमा सुगन्ध थपेको थियो। मलाई हर्षले आकाश छोएजस्तै भान भएको थियो त्यो पल। प्रिय मन, तिमीले जतिपनि खेल खेल्यौ, अबको तिम्रो लक्ष्य थियो विश्वकप खेल्ने। तिमी नेपाल आमा र सारा नेपालीको आर्शिवाद थापेर यहि लक्ष्य पुरा गर्ने एकदिवसीय विश्कप छनोट खेल्न युएई प्रस्थान गर्‍यौ। म मठ मन्दिर र भगवान्सँग तिम्रो जितको प्रार्थना गरीरहेँ। प्रिय मन तिमी राष्ट्रको सान जोगाउँन र सारा नेपाली मन हँसाउन अनवरत संर्घष गर्दै प्रतियोगीताका ३ खेलमा जित निकाल्यौ। तिमी खेलेको प्रत्यक्ष प्रसारण हेर्न नपाएर युवा र बृद्ध त आक्रोशित थिए नै साना स्कुले भाइबहिनी अझ बढि आक्रोशित थिए। 'दिनहुँ भाषणमात्र छाट्ने नेताको अनुहार टिभिमा देखाउँनुको साटो हाम्रो क्रिकेटको लाइभ दिनुनि' उनिहरुको गुनासो थियो। तिमी हङकङविरुद्ध जित निकालेर विश्वकप छनौटमा पुग्नुपर्ने निर्णायक पल थियो। जितका लागि नेपाललाई हङकङविरुद्ध १३ रन चाहिएको थियो। सारा नेपालीका आँखा तिम्रो (शरद) प्रदर्शनमा केन्द्रित थिए, सबैको भगवानसँग एउटै प्रार्थना थियो तिमी विश्वकप पुगेको हेर्ने। तिम्रो पासमा युएईमा रहेका नेपालीले उत्साह थपिरहेका थिए। जितका लागी हामीलाई मात्र १ रन चाहिएको थियो। सारा नेपालीको मुटुले ठाउँ छोडीसकेको थियो, नभन्दै तिमीले घेरा हालेर बसेका हङकङी फिल्डरहरुलाई जिल्याउँदै एक रन जोडेर नेपाललाई विश्कप पुर्‍याइ छाड्यौ र रच्यौ नौलो इतिहास। तिम्रो १ रन वास्तवमा मुर्छित नेपालका लागि 'संजिवनीबुटी' बनेको थियो र त तिम्रो प्रदर्शन हनुमानले मन्दराञ्चल पर्वत बोकेर ल्याएजस्तै भयो। सारा नेपालीको हर्षका आँसु र गुञ्जनले सिंगो नेपालसँगै सारा विश्व हल्लियो। खुसीले कैँयौ दुर्घटनामा परे, र्‍यालीहरु उर्लन थाले, हर्षले सिमा नाग्यो मेरो तिम्रो नतिजा रेडियोमा पढिरहँदा मेरो गला अवरुद्ध बन्यो। सायद मेरो जीवनकालमा सबैभन्दा ठुलो खुसी तिमीले पहिलोपटक दिलाएका थियौ, जहाँ सारा नेपालीको विश्वकप पुग्ने सपना साकार भएको थियो। बालकदेखि बृद्धासम्म सबै विजय उत्सवमा लिन भए, नेपाल क्रिकेटमय बन्यो। हेर्नुहोस् यहाँ त्यो खुसीलाई मैले शब्दमा उर्तान सक्दिन। 'मंसीर १२ कालान्तरसम्म इतिहास बन्यो'। प्रिय मन, सन १९८८ मा अर्न्तराष्ट्रिय क्रिकेट काउन्सिलको सदस्यता लिएको नेपालले अर्न्तराष्ट्रिय क्रिकेट खेल्न सुरु गरेको करिब डेढ दशकभित्रै तिम्रै अथक प्रयास, मिहिनेत र पुवुदुको मार्गदर्शनले बिश्वकपको सपना साकार गर्‍यौ। युएईलाई ५ विकेटले पराजित गर्दै नेपाललाई तेस्रो बनायौ तिमीले। कुर्सीका लागि मरीमेट्ने देश हँकुवाहरुलाई तिमी देखाइदिएका थियौ कि! वास्तवमा हामी 'खेल मैदानमा सिंगो राष्ट्रको प्रतिनिधित्व गर्दे गरुङ्गो भारी बोकेर खेल्छौ, एक अर्कालाई एमाले, कांग्रेस, माओवादी, ब्राह्मण, क्षेत्रि, दलित नभनी मात्र सिंगो नेपाली सम्झेर साझा अभिभारा र उत्तरदायित्व बोकेर खेल्छौँ'। खड्का, मल्ल, भेष्वाकर, रेग्मी, भण्डारी, भट्टराई, क्षेत्री, मण्डल, खकुरेल, कर्ण, ऐरी, विश्वर्मा, गौचन सबै मिलेपछि एउटा लक्ष्यमा पुग्न सकिंदो रहेछ भनेर। जसरी क्रिकेट खेलमा व्याट्म्यान, बलर, विकेट, किपर, फिनिसर, फिल्डर, सबैको आवश्यकता पर्दछ त्यस्तै नेपाललाई नेपाल बनाउन सम्पूर्ण नेपालीको आवश्यकता हुन्छ। सामुहिक एकतामा आ–आफ्नो सीप, दक्षता र योग्यता अनुसारको कदर गरेपछि देश निर्माण गर्न सकिन्छ भन्ने उदाहरण दिएका थियौ तिमीले। तर देश चलाउँनै मियो नै खराब भएपछि हाम्रो के लाग्दो रहेछ र प्यारा। इतिहास रच्दै तिमी स्वदेश फर्किदाको दिन संसारकै सारा खुसी फर्किएजस्तै भान हुन्थ्यो घरिघरि, विमानस्थल बाहिर सारा समर्थकसँगै राष्ट्रिय झण्डा उत्सव मनाइरह्यो, नेपाली क्रिकेट जिन्दावाद भन्दा हर्षले छाति फुलेर आउँथ्यो। तिम्रो जितले वास्तवमा नेपाल आमा पनि अवाक भएकि थिइन्, लाग्थ्यो तिमीले नेपाल आमाको दुधको भारा एकहिसावले तिरिसकेका थियौ। विमानस्थलबाट नगर परिक्रमामा तिम्रो साथमा जनलहरै उर्लियो। अन्नपूर्ण होटलमा आयोजित सम्मान कार्यक्रममा सदैव कुल र स्पष्ट वक्ता तिमी 'कप्तान पारस' सुक्क सुक्क रुँदै भन्यौ। 'म आँसु रोक्न चाहिरहेको छु...तर रोक्न सकेको छैन' साँच्चै एउटा मान्छे (प्रशिक्षक पुवुदु दासानायके) को सोँचले मात्र हामी विश्वकप पुग्यौँ। 'हामी सबै मिलेर किन देश निर्माण गर्न सक्दैनौँ'? बुझ्नेलाई इसारा काफी थियो। तर, बुझ्नुपर्नेले कति बुझे कुन्नि तिम्रो आँसुको मुल्य? पत्तै पाइन र रुँदै साथ दिएं मैलेपनि तिमीलाई। देशको दयनिय अवस्थालाई आफ्नो आँसुमा मुछेर थप्यौ तिमीले 'हामी मैदानमा अन्तिम समयसम्म सारा नेपालीको खुसीका लागी मात्र खेल्छौ' झन मुटु भक्कानिएर आयो। तिम्रो रूवाइसँगै हलमा उपस्थित सबैका आँखा रसाए। तिम्रा आँसुलाई सान्त्वना दिँदै सरकारले क्रिकेटमा लगानी गर्न प्रतिबद्धता जनायो। प्रिय 'नेराक्रिटो' तिम्रो रूवाइ हर्षोल्लासको रूवाइ मात्र थिएन, तिम्रा आँसुमा सम्पूर्ण नेपालीको पीडा छताछुल्ल भएर पोखिएको थियो सिंगो राष्ट्रको पीडा छल्किएको थियो। प्रिय 'नेराक्रिटो' म विश्वस्थ थिए तिम्रा आँसुको एउटै सन्देश थियो 'क्रिकेटका लागि रंगशाला त बनाउनै तर त्यो भन्दा अघि सबै एकजुट बनेर एकताबद्ध बनेर संविधान र देश निमार्णमा जुट' राखेपको सम्मान र नगरपरिक्रमामा समर्थकको जनलहरले नेपाल तातिरहेको थियो। चोक चोक र राखेप भवन अघि 'वर्ल्डकप खेल्न पाइयो स्टेडियम चाहियो', 'कप्तान कस्तो पारस जस्तो', 'कोच कस्तो पुवुदु जस्तो', 'फिनीसर कस्तो शरदजस्तो' नेपाली क्रिकेट जिन्दावाद जस्ता नाराहरु घन्किरहँदा जिन्दगीकै महत्वपूर्ण सफलता हाँसील गरेजस्तो लाग्थ्यो मलाई। तिम्रो सम्मानको लस्करै चल्यो अलि दिनसम्म। प्रिय मन, तिमी एकदिवशिय क्रिकेटको तयारीका लागी अभ्यास खेल खेल्न श्रीलंका गयौ र ४ वटै अभ्यास खेलमा अपराजित भयौ। सबैलाई खुसी तुल्यायौ। त्यो भन्दा खुसीको कुरा यता राष्ट्रिय खेलकुद परिषद्ले नेपालमै पहिलोपटक त्रिवि मैदान किर्तिपुरमा इन्डोर क्रिकेट हल निर्माण सुरु गर्‍यो। न्यजिल्याण्ड गएपछि तिमी अस्वस्थ भयौ (कप्तान पारस र सुवास)। जसको प्रत्यक्ष असर दुवै अभ्यास खेलमा पर्‍यो। पराजय भोग्नुपर्‍यो तिमीले, यसको मतलव अरुको प्रदर्शन कमजोर थियो भनेकि हैन प्यारा मैले प्रशंसा योग्य थियो नै। प्रिय मन, सिनियर नेपाली महिला राष्ट्रिय क्रिकेटमा छोरीहरुको प्रदर्शन पनि राम्रो भैरहेको छ। जसले नेपाली क्रिकेटमा अझ उचाइ थप्नेछ। अर्को विश्वकप 'वानडे' को छनोटका लागि तिमी भोलीदेखि खेल्दैछौ प्रिय । न्यून बजेट र सीमित साधन स्रोतका भरमा तिमीसँगै नेपाली क्रिकेटले यो उचाइ चुम्दा जति खुसी र गौरव महसुस भैरहेको छ। तिमीपछिको नया“ पुस्ता उत्पादन हुन नसक्नुले त्यति नै दुखद् अनुभूति गराउँछ। आखिर, किन मौन छ राष्ट्र यो कुरामा र क्रिकेटको विकासमा? प्रिय मन, तिमीले छिट्टै महत्वपूर्ण फलामे ढोकाको सामना गर्दैछौ जसमा सफल भए अन्तर्राष्ट्रिय क्रिकेट काउन्सिल (आईसीसी) वानडे (एक दिवसीय) विश्वकपमा पुग्नेछौ। एउटै प्रार्थना छ मेरो तिमीलाई विश्कपमा पुग्ने क्षमता भगवानले पक्कै प्रदान गर्नेछन्। नभए तिमीले अर्को उचाइ पनि छुनेछौ म पूर्ण विश्वस्थ छु। प्यारा, सन् २०१५ मा न्युजिल्यान्ड र अष्ट्रेलियामा हुने वानडे विश्वकपमा सहभागिता पक्का गर्न भने तिमीलाई आफूभन्दा बलिया र वानडे मान्यता पाइसकेका देशलाई पाखा लगाउनुपर्ने चुनौति छ। भन्छन नि 'मान्छेहरुका लागि चुनौती र अवसरको ढोका सदैव खुला हुन्छ रे' मात्र चुनौतिको सामना गरेर अवसर लाई हात पार्न जान्नु पर्छ प्यारा। मलाई लाग्छ तिमीले यो परीक्षाका लागि आफ्नो तागत र खुविलाई खेर जान दिनेछैनौ। छनोट प्रतियोगिताको शीर्ष दुईमा रहे तिमीले विश्वकप खेल्न पाउँनेछौ। फूटवलमा जति घरेलु ढाँचा राम्रो नभए पनि तिमीले 'नेपाली क्रिकेटले' पछिल्लो समय अन्तर्राष्ट्रियस्तरमा एक उचाइ भने लिएका छौ। अन्त्यमा.........प्रिय 'नेपाली राष्ट्रिय क्रिकेट टोली' (नेराक्रिटो) यो फलामे ढोका पार गर्ने क्रममा तिमीलाई कुनै अप्ठ्यारो नपरोस्, परीक्षाको समयमा चौका र छक्का बर्साउनु, विकेट लिँदै विपक्षीलाई तर्साउँनु, बल र व्याटले नयाँ इतिहास कोर्नु, फेरिपनि नेपालको चन्द्र सूर्य न्युजिल्याण्डमा फहराउँनु, तिम्रो बहादुरी, पसिना र रगतले हामी सबैलाई नेपाली हुँ भन्ने शाहस दिलाउँन सकोस्, पारस र सुवासको स्वास्थ्य पूर्ण रुपले सुधार होस्, अन्य टोलीलाई विसन्चोपनले नछोस्,सबै नेपालीले तिम्रा पसीना र रगतको मुक्तकण्ठले प्रशंसा गरुन, सरकारले क्रिकेटको विकासका लागि दिएको वाचा पुरा गरोस, मुलपानीको मैदान चाडै बनाउँन सम्बन्धीत निकायले पहल गरोस्, तिम्रो एकताबद्ध सफलताबाट देश हाँक्नेहरुले सबै मिलेर काम गर्‍यो भने सफल भैदो रहेछ भन्ने बुझुन् र देश निर्माणमा कटिबद्ध भएर लाँगुन। हून्छ त प्यारा, जसरी हुन्छ यो मिसनलाई पुरा गर्नु र पुरै बल र यो फलामे ढोकालाई पार गर्नु अग्रीम शुभकामना।।। उहि तिम्री खेलप्रेमि अनुपम शर्मिला
काठमाडौंको कालिमाटीदेखि टेकु सडकमा मेनरोडसँगै जोडिएर बनाइएको चार सटर भएको घरको भाडा मासिक दुई सय ५० रुपैयाँ । यो कुनै विज्ञापन होइन । आजको आर्थिक दैनिकमा छापिएको समाचार हो। काठमाडौंमा चर्को कोठा भाडा तिर्नुपर्ने डेरावालालाई त पत्यार पनि नलाग्ला ! तर, काठमाडौं महानगरपालिकाले मासिक दुई सय ५० रुपैयाँ भाडा तोकेर व्यस्त व्यापारिक भवन भाडामा दिएको खुल्न आएको छ । महानगरपालिकाका केही भ्रष्ट कर्मचारी, मेयर केशव स्थापित र तत्कालीन वडा नं. १२ का अध्यक्ष निरञ्जनकुमार श्रेष्ठ उक्त घर मासिक दुई सय ५० मा १५ वर्षको लागि भाडामा दिएको खुलासा हुन आएको छ । २०५६ सालमा तत्कालीन वडा अध्यक्षले सो घर भाडामा लगाएको महानगरपालिकाले जनाएको छ । २०५६ सालमा वडा अध्यक्ष र घर ठेक्का लिने ठेकेदार भुवनेश्वर दास प्रधानवीच भएको सम्झौताबमोजिम ठेकेदारले मासिक दुईसय ५० रुपैयाँ मात्र भाडा बुझाउनुपर्ने व्यवस्था छ । तर, उक्त घरका ठेकेदारले चारवटा सटरबाट न्यूनतम मासिक ५० हजार रुपैयाँभन्दा बढी उठाउँदै आएका छन् । उक्त घरबाट उठेको भाडा महानगरका उच्च अधिकारीको गोजीमा समेत पुग्ने गरेको छ ।
सशस्त्र प्रहरी बलले चितवनको टिकौलीमा सञ्चालन गरेको पेट्रोल पम्पबाट अवैध रूपमा काठ तस्करी हुँदै आएको खुलासा भएको आजको राजधानीमा खबर छ। पेट्रोल पम्पमा कार्यरत सशस्त्र प्रहरीले अवैध काठ भण्डारण गरी बिक्री वितरण गर्ने गरेको सूचनाका आधारमा प्रमुख जिल्ला अधिकारी नरेन्द्र शर्मा र जिल्ला वन कार्यालयका प्रमुख (डीएफओ) को टोलीले शनिबार त्यहाँ छापा मारी भण्डारण गरिएका काठसमेत नियन्त्रणमा लिएको छ । छापा मार्न सशस्त्र प्रहरी बल गढीमाई गण भण्डारा चितवनका अधिकृतसमेत साथमा गएका थिए । स्रोतका अनुसार, काठ बरामद भएपछि सशस्त्र प्रहरी बल मुख्यालयले शनिबार नै प्रहरी नायब महानिरीक्षक (डीआईजी) सुबोध अधिकारीको नेतृत्वमा छानबिन समिति गठन गरेको छ । सशस्त्र प्रहरी महानिरीक्षक कोषराज वन्तले काठ बरामद घटनाले ‘सशस्त्र प्रहरीको छविमाथि नै प्रश्नचिह्न खडा गरेको’ भन्दै यथाशक्य चाँडो सत्यतथ्य विवरण पेस गरी कारबाही सिफारिस गर्न छानबिन समिति गठन गरेका हुन् । सो टोली शनिबार साँझ घटनास्थल पुगिसकेको छ । सशस्त्र प्रहरी बलले कल्याणकारी कोषमार्फत चितवनको टिकौलीका अलावा काठमाडौं, भक्तपुर र पोखरासहित चार ठाउँमा पेट्रोल पम्प सञ्चालन गर्दै आएको छ । टिकौलीमा भने सशस्त्र प्रहरी बलले सशस्त्रकै अतिरिक्त महानिरीक्षक (एआईजी) ऋषभदेव भट्टराईका काका माधव र अन्य एकजनाको साझे स्रोतका अनुसार जंगलको बीचमा रहेको सो पेट्रोल पम्पमा अवैध काठ भण्डार गरी फर्निचरसमेत बनाइने गरिएको थियो । ती फर्निचर काठमाडौंलगायत प्रमुख सहरमा बिक्रीका लागि लगिने गरिएको थियो । छापा मार्दा सतिसाल र सालको काठ बरामद भएको स्रोतले बतायो । यी काठका विभिन्न खालका फर्निचर बनाई खोलेर राखेको अवस्थामा थिए । १५ क्युफिट ती काठ करिब २ सय पिस रहेको बताइएको छ । सो पेट्रोल पम्पमा सशस्त्र प्रहरी निरीक्षक सन्तराम चौधरीको टोली खटिँदै आएको छ । उनले प्रमुख जिल्ला अधिकारी शर्मालाई ती काठ एआईजी ऋषभदेव भट्टराईको भएको र काठमाडौं पठाउन राखिएको बयान दिएको स्रोतले बतायो ।
वाणिज्य बैंक तथा वित्तीय संस्थाका सञ्चालकहरुले ‘नचाँहिदोजोखिम मोलेर नातेदार तथा निकटका व्यक्तिलाई ऋण दिने गरेकाले समग्र बैंक क्षेत्र जोखिममा परेको’ भन्दै विश्व बैंक र अन्तर्राष्ट्रिय मुद्रा कोष (आइएमएफ)ले राष्ट्र बैंक लगायत नियमन निकायहरुलाई सचेत गराएको खबर आजको नागरिक दैनिकमा छापिएको छ । बैंक र आइएफएम टोलीले नेपालको बैंकिङ क्षेत्रबारे गरेको संयुक्त अध्ययनपछि धेरैजसो बैंक तथा वित्तीय संस्थाले कर्जा प्रवाह गर्दा संस्थाको हतिभन्दा नजिकका व्यक्तिलाई बढी प्राथमिकता दिँदै आएको ठहर गरेको छ । यस्तो प्रवृत्ति तत्काल नरोके वित्तीय क्षेत्रको स्थिरतामै प्रश्न उठ्ने उसले चेतावनीसमेत दिएको छ । सञ्चालक तथा उपल्लो तहका कर्मचारीले संस्था नै आर्थिक रुपमा धरासायी हुने गरी ऋण दुरुपयोग गरेका धटना लगातार सार्वजनिक भइरहेका बेला अन्तर्राष्ट्रिय टोलीले नियमन निकायहरुलाई सतर्क गराएको छ । बैंक तथा वित्तीय क्षेत्रमा मात्र नभएर कर्मचारी सञ्चय कोष र नागरि लगानी कोष जस्ता गैर बैंकिङ क्षेत्रमा पनि ‘कजा प्रणाली अपारदर्शी भएको टोलीले ठहर गरेको छ ।
झापाको दमक–५ स्थित दुम्सेको नयाँ बस्तीमा गए राति आगलागी हुँदा नौ घर जलेर नष्ट भएको छन्। विद्युत् सर्ट भई आगलागी हुँदा सो बस्तीका नौ घर पूर्णरुपमा नष्ट भएको थियो। आगलागी भएको सो सुकुम्बासी बस्तीको अन्नपात, लत्ताकपडा तथा अन्य सरसामान सबै जलेको इलाका प्रहरी कार्यालय दमकले जनाएको छ। आगलागीबाट करिब रु २० लाख मूल्यबराबरका सम्पत्तिमा क्षति पुगेको प्रारम्भिक अनुमान छ। राति १:३० बजेतिर धनमाया लिम्बूको घरबाट आगलागी सुरू भएको थियो। आगलागीबाट बबिता लिम्बू, बुद्धिमाया भुजेल, खड्गबहादुर तिम्सिना, मनिता खड्का, दीपेन्द्र तिम्सिना, गुमानध्वज सुब्बा, जसमाया मगर र मिलनकुमार दासको घर जलेको थियो। आगलागीबाट बा ३ प २७६५ नम्बरको मोटरसाइकलमासमेत क्षति पुगेको थियो। आगलागी दमक नगरपालिकाको दमकललगायत स्थानीय बासिन्दा र प्रहरी मिलेर बिहान ४ बजे नियन्त्रणमा आएको थियो। रासस
तीन युवतीलाई बन्धक बनाएर लगातार दश वर्षसम्म बलात्कार गर्ने एक अपराधिलाई अमेरीकी अदालतले आजिवन काराबासका साथै हजार वर्ष कैदको फैसला गरेको छ। अमेरीकाको आहायो राज्यको क्लिभ्ल्याण्ड सहरका ५३ वर्षे एरियल कास्त्रोविरूद्ध विहिबार राति अदालतले यस्तो फैसला सुनाएको आजको कान्तिपुरमा खबर छ। कास्त्रोले ती युवतीलाई बलात्कार गर्नुका साथै शारीरिक र मानसिक यातना दिएका थिए। कासत्रोले ३२ वर्षीया मिसेल नाइट, गिना डिजियस र २७ वर्षे अमान्डा बेरीलाई घरको भूमिगत कोठामा सिक्रीले बाधेँर राखेका थिए। क्लिभल्याण्ड अदालतमा बिहिबार राती लगभग साढे चार घन्टासम्म चलेको सुनुवाईपछि उनलाई अपहरण, बलात्कार र हत्याको अभियोगमा दोषी ठहर गरिएको थियो। कास्त्रोमाथि ९ सय ३७ अभियोग लगाइएको थियो। न्यायाधीशले फैसला सुनाउँदै अरूलाई दास बनाएर राख्नेका लागि यो संसारमा कुनै ठाँउ नरहेको बताए।
नेकपा–माओवादीका अध्यक्ष मोहन वैद्यले गोलमेच सम्मेलनमा सहमति जनाएका प्रमुख दलहरू पछि हट्नुमा विदशी शक्ति केन्द्रको चलखेलले भूमिका खेलेको आशङ्का व्यक्त गरेका छन् । पार्टी केन्द्रीय कार्यालय बुद्धनगरमा शनिबार पत्रकार सम्मेलन गरी अध्यक्ष वैद्यले बिहीबार गोलमेच सम्मेलनमा सहमत भएका दलहरू आज असहमत हनु आश्चर्यको विषय भएको बताए । उनले भने, “गोलमेचमा सहमतिसँगै सहमतिको वातावरण बन्न लाग्यो भनेर जनतामा उत्साह थपिएको थियो, तर वार्ता र सहमतिबाट पाँच पक्षीय संयन्त्र नाटकीय ढङ्गले पछि हट्यो ।” आजको वार्ता प्रक्रियाबारे बोल्दै उनले भने,“उहाँहरूले गोलमेचको प्रक्रियाबारे तपाइँहरूको धारणा के हो भनेर प्रश्न गर्नुभयो । हामीले पाँचबुँदे प्रस्ताव पेश ग¥यौं । उहाँहरूले हामी छलफल गर्छौ भनेपछि हामी छुट्टाछुट्टै कोठामा बस्यौ । केही छिनपछि उहाँहरू आएर बिना छलफल हामी तपाइँहरूको माग पूरा गर्न सक्दैनौँ भन्नुभयो । हामी आश्चर्यमा प¥यौँ ।” अध्यक्ष वैद्यले दलरुसँग फेरि पनि आफूहरू वार्ता गर्न तयार रहेको बताउँदै देशको सङ्क्रमणकालीन अवस्थामा सहमति कायम गरी अगाडि बढ्न पाँच पक्षीय संयन्त्रलाई अनुरोध गरे । उनले गोलमेच सम्मेलनमा सरकार परिवर्तन र निर्वाचन मितिका विषयमा छलफल गर्नुपर्ने आफूहरूको प्रस्तावमा छलफल गर्न उच्चस्तरीय समिति तयार हनुपर्ने धारणा राखेका थिए । उनले सहमति नभएको अवस्थामा निर्वाचनलाई सशक्त बहिष्कार गरेर अगाडि बढ्ने र त्यसबारेमा ३३ दलको बैठक बसी आन्दोलनका कार्यक्रम अगाडि सार्ने जानकारी दिए । रासस¬
निर्मम महानगरवासीले दुषित बनाएको बागमती नदीलाई नुहाउन मिल्ने बनाए मात्र बागमतीप्रेमी स्व.हुतराम वैद्यप्रति सच्चा श्रद्दाञ्जली हुने ठहर गर्दै भोलि (शनिबार) विशेष सफाई कार्यक्रम गर्ने तय भएको छ। विगत ३४ सातादेखि जारी बागमती सफाइ अभियानले वेद्यको स्मृतिमा शनिबार मीनभवनदेखि दक्षिण बागमती नदि किनार सफाइ कार्यक्रम तय गरेको हो। 'बागमती सभ्यता' शब्दावलीका जन्मदाता वातावरणविद वृद्यको ९४ वर्षको उमेरमा १२ दिन अघि निधन भएको थियो। मुलुकको पहिलो कृषि इन्जिनियरसमेत रहेका वेद्य तिसौ वर्षदेखि बागमतीलाई पुनर्जीवन दिन लागि परेका थिए। मुख्यसचिव लीलामणी पौडेलको अगुवाइमा झन्डै ७ महिनादेखि चलेको सफाइ अभियानले पनि गुहेश्वरी- पशुपति-मिनभवनसम्म दुबै किनारमा ६ किलोमिटर फोहोर उठाइसकेको छ। वर्षौदेखि नदी र किनारमा थुप्रीएका ५०० टन भन्दा बढि फोहोर यसै अभियान अन्तर्गत तह लगाइसको छ। 'विदेशी, दाता वा सरकारले मात्र गरेर हुन्न हामी आफै पनि लाग्नु पर्छ,' पौडेलले भने,' हाम्रो मन्त्र पनि वैद्य ज्यूसँग मिलेकाले भोलि उहाँलाई समर्पण गरेर हुन लागेको कार्यक्रममा सहभागिताको लागि अनुरोध गर्दछौ।' स्वयम् सेवी भएर अभियानले सञ्चालन गर्ने सफाइ कार्यक्रममा हरेक साता हजारौ सहभागि हुने गरेका छन् । राजधानीको तुसारो र ठन्डीले पनि यस्तान स्वम्सेवी छेक्न सकेको छैन। यसैबीच वैद्यलाई श्रद्धाञ्जली स्वरुप उनको निवाससँगैको कालमोचन घाटदेखि टेकुदोभानसम्म हुन लागेको सम्पदा संरक्षण पदयात्रा भने स्थगित गरिएको छ। 'उहाँका छोराहरुले किरियाकर्म सकिएपछि आफूहरुपनि यो यात्रामा सरिक हुन इच्छा देखाउनु भयो, पोडेलले भने त्यसैले आज शुक्रबार दिउँसो ३ बजे हुने भनिएको यात्रा रोकिएको छ। फाइल तस्विर सेतोपाटी
फेसबुकको क्रेज नेपालीमाझ दिनानुदिन बढ्दै गइरहेको छ। केही गुगलप्लसमार्फत एकअर्कासग जोडिएका छन् । ट्वीटरमा ट्वीट गर्नेहरु त्यतिकै छन् । फेसबुकमा स्टाटस राखेर रमाउने तथा अरुले राखेका पोस्टहरु लाइक गर्ने कमेन्ट गर्ने क्रम नेपाली सञ्चारमा तिब्र रुपमा अगाडि बढीरहेको छ। यस्ता सामाजिक संजाल निर्माण गरेर केही विदेशीले नामदाम दुवै कमाएका छन् । नेपाली नेपाली तथा नेपाली र कुनै पनि विदेशीलाई समेत एकअर्कासग जोडिन उनीहरुले सजिलो बनाइदिएका छन् । अहिलेसम्म विदेशी साइटमा भरपरेका नेपालीहरुका लागि नेपाली युवाले नै त्यस्तो नेटवर्कीङ सञ्जाल बनाएर ल्याएका छन् जसका कारण अब हामी विदेशी सामाजिक नेटवकिङ साइटमै भर पर्नुपर्ने छैन । नेपालीले फेसबुक, ट्युटर, गुगलप्लसजस्तै सुविधा भएको साइट नेपालमा बनेको छ। मेरो पोस्ट डटकम । यसमा खाता खोलेर हामी एक अर्कासग जोडिन सक्छौं । फेसबुक, ट्वीटर जस्तै नेपाली युवाद्वारा सञ्चालित 'मेरोपोस्ट डटकम' नामक नेपाली सामाजिक सञ्जाल भरपर्दो हुने दाबी गरिएको छ। सो सामाजिक सञ्जालले आइतबार राजधानीमा पत्रकार सम्मेलनको आयोजना गरी विश्वमा प्रख्यात सामाजिक सञ्जाल फेसबुकभन्दा प्रयोगकर्ताका लागि बढी विश्वसनीय, गोप्य र सुरक्षित हुने बतायो। यो साइटलाई निर्माताले कम्प्लिट नेपाली नेटवर्क साइट भनेका छन् । यसमा पूराना साथीलाई खोज्न र नया बनाउन सकिने सुविधा छ । यसमा पनि सबै प्रकारका कुरा सेयर गर्न सकिन्छ । आफ्नो प्रोफाइल पेजलाई आफ्नै ढंगले लेआउट गर्न सकिन्छ । च्याट रुपममा साथी बनाउन सकिन्छ । आफ्नो पोष्टलाई धेरैजनासग जोड्न सकिन्छ । सञ्जालका निर्देशक सुनिल चौलागार्इंले स्वदेशमै सञ्चालनमा ल्याइएको सामाजिक सञ्जाल भएकाले सत्य र गोप्य हुने दाबी गरे । सञ्जालले कानुन विपरीत काम गरेमा सरकारले कारबाही गर्नसमेत सक्ने भएकाले यो सञ्जाल प्रयोगकर्ताका लागि बढी विश्वसनीय भएको उनको भनाइ थियो। सूचना र प्रविधिको अध्ययन गरेका दक्ष नेपाली जनशक्तिलाई अवसर दिन, झुटो आइडीको नियन्त्रण गर्न, सामाजिक एकतामा वृद्धि गर्न, व्यवसायको प्रवर्द्धन गर्न र अङ्ग्रेजी भाषा नजान्नेका लागि नेपाली भाषामा सहज रुपमा सूचना दिन यो सञ्जाल सञ्चालन ल्याइएको उनले बताए । सो सामाजिक सञ्जालमा श्रव्य, दृश्य, समाचार र तस्बिर हेर्न, प्रोफाइल भेरिफिकेसन गर्न, प्रोफाइल डिजाइन गर्न, खुल्ला समुदायको अवधारणा राख्न, नेपाली भाषामा पोस्ट गर्न, मोबाइलबाट सजिलै प्रयोग गर्न सकिने सुविधा रहेका छन्। सञ्जालको स्थापना विसं २०६६ मा भएको भएपनि अहिले भने यसलाई सामूहिक रुपमा अगाडि बढाउने उद्देश्यका साथ काम सुरु गरिएको निर्देशक चौलागाईंले जानकारी दिए । उनले भने,'सोसल नेटवर्किङमा युवाको क्रेज देखेर नेपालीलाई आफ्नै सञ्जाल उपलब्ध गराउनु हाम्रो प्रमुख उद्धेश्य हो।
नेकपा–माओवादीका अध्यक्ष मोहन वैद्यले अझै पनि समय बाँकी रहेकाले सहमतिको लागि पहल गर्न सबैसँग आग्रह गरेका छन्। वैद्य निवास धापासीमा आज पत्रकारसँग कुरा गर्दै अध्यक्ष वैद्यले वार्ताबाटै समस्याको समाधान होस् भन्नेमा आफूहरु रहेपनि सरकार र चार दलले त्यसको पहल नगरेको आरोप लगाए। सहमतिको प्रयास गर्न नागरिक समाज, पत्रकार र राजनीतिक दलहरुलाई आग्रह गर्दै उनले भने,… शान्तिप्रक्रियाको एक अभिन्न अङ्ग हामीलाई पाखा लगाएर गरिने निर्वाचनले शान्ति प्रक्रिया सही निष्कर्षमा पुग्दैन, यसले द्वन्द्व अरू बढाउँछ।' अध्यक्ष वैद्यले भविष्यमा के गर्ने भन्ने कुरा सत्ताकै गतिविधिले निर्धारण गर्ने बताउँदै आवश्यक परे फरक ढङ्गले आन्दोलन अगाडि बढाउने चेतावनी दिए। एकीकृत नेकपा (माओवादी)लाई आफूहरु निर्वाचनमा जाँदा हारिने र नेकपा एमाले तथा नेपाली काँग्रेसले दुई माओवादी मिल्छन् कि भन्ने त्रासले आफूहरुलाई निर्वाचनबाट बाहिर राखिएको अध्यक्ष वैद्यको भनाइ छ। आन्दोलन आफूहरुको रहर नभई बाध्यता भएको भन्दै उनले जनतालाई आन्दोलनले केही कष्ट भए पनि यो बाध्यतालाई बुझ्न आग्रह गरे। देशभर भएका बम बिस्फोटका घटनामा आफ्नो पार्टीको संलग्नताबारे उनले अनभिज्ञता प्रकट गरे। रासस
राजधानी केन्द्रित वैदेशिक रोजगार विभागलाई सरकारले विकेद्रित गरी अब उपत्यका र बाहिर सातवटा कार्यालय खोल्ने तयारी गरेको छ । रोजगारमा जाने कामदारलाई सहज सेवा दिन श्रम तथा रोजगार मन्त्रालयले विभाग मातहत काठमाडौंमा चार शाखा र उपत्यका बाहिर तीनवटा क्षेत्र स्तरीय कार्यालय खोल्ने तयारी गरेको आजको कान्तिपुरमा दिनेश रेग्मीको खबर छ । वैदेशिक रोजगार सम्बन्धी कार्यालयहरुलाई विकेन्द्रित गर्ने र कर्मचारीको दरबन्दी थप गर्ने प्रस्तावलाई अर्थमन्त्रालयले सहमति प्रदान गरिसकेको जानकारी श्रमका अधिकारीहरुले दिएका छन् । जस अनुसार विराटनगरपोखरा र नेपालगन्जमा क्षेत्रीय कार्यालय र काठमाडौंमा मलेसियासाउदीअरबकतार र अन्य देशसम्बन्धी काम गर्ने काठमाडौं कार्यालय खुल्नेछ । ती सबै कार्यालयहरुमा विभागबाट सम्पादन हुने कामलाई विकेन्द्रित गरिने छ । अहिले विभाग र त्यस मातहत कोरियामा श्रमको लागि ईपिएस शाखा मात्र छ। हालका तीन प्रमुख रोजगार गन्तब्यका लागि तीन छुट्टाछुट्टै शाखा र एक संयुक्त कार्यालयको संगठन संरचना र दरबन्दी प्रस्ताव गरेकोमा अर्थ मन्त्रालयबाट स्वीकृत भएर आएको श्रमले जनाएको छ । विभागलाई उपत्यका र बाहिर विकेन्दि्रत गर्नुपर्ने माग लामो समयदेखि हुँदै आएको भए पनि लागु भएको छैन् । वैदेशिक रोजगार व्यवस्थापन सुधार सुझाव कार्यदल र प्रशासन सुधार कार्यदलको प्रतिवेदनले पनि विकेन्द्रीकरणमा जोड दिएका थिए । विभागबाट पछिल्लो वर्ष ४ लाख ५३ हजारभन्दा बढी कामदार श्रम स्वीकृत र वैधानिकीकरण गरेर रोजगारीमा गएका छन् । सरकारले हालसम्म वैदेशिक रोजगारको लागि १ सय ९ मुलुक खुला गरेको छ । पुनः श्रम स्वीकृती लिएर विदेश जानेको संख्या १ लाख ६२ हजार भन्दा बढी छ ।
घरमा काम गर्न राखेको बालिकालाई बारम्बार यौनशोषण गर्ने एमाओवादीका पूर्व सभासद् सफिक मियालाई अदालतले शुक्रबार सात वर्ष कैद तोकेको छ। उनलाई शुक्रबार नै जेल चलान गरिएको भरतकोइरालाले अन्नपूर्णपोष्टमा समाचार लेखेका छन्। जिल्ला न्यायधीश रामप्रसाद ओलीको एकल इजलासले पुर्पक्षका लागि थुनामै रहेका मियालाई सात वर्ष कैद र दुईलाख जरिवानको फैसला गरेको हो। १४ बर्षीया बालिकामाथि यौनशोषण गरेको आरोपसहि तगत वर्षको मंसिरमा सपिक उपर जिल्ला अदालत कास्कीमा मुद्दा दायर भएको थियो।
कामको खोजीका लागि सल्यानकी एक ७२ वर्षीया वृद्धा जिल्लाबाट बाहिरिएकी छन् । माझकाँडाकी बेलकुमारी पुन काठमाडौंको एक इँटाभट्टामा काम गर्न जान लागेकी हुन्। आर्थिक अवस्था कमजोर भएका कारण दैनिक गुजारा चलाउन नसकेर इँटाभट्टामा काम खोज्न जान लागेको उनलाई उदृत गर्दै आजको कान्तिपुरमा खबर छ। बस्ने बाससमेत नभएपछि उनी आफन्तसँग सोमबार घरबाट हिंडेकी हुन्।श्रीमानको मृत्युपछि भएको घरजग्गा बिक्री गरेर जीविकोपार्जन गर्दै आउकी उनी सबै सम्पत्ति सकिँदा केही वर्षदेखि छोरीसँग बस्दै आएकी थिइन्। छोरीसँग बस्न केही अप्ठेरो भएको र अपांग छोरालाई पाल्न धौधौ भएकाले मजदुरी गरी आफ्नो र छोराको ज्यान पाल्न इँटाभट्टामा मजदूरी गर्न जानलागेको उनले सुनाईन् । ‘गत वर्ष भारतको रुरु भन्ने ठाउँमा मजदुरी गर्न गएको थिएँ । त्यहाँबाट खाइपिई १४ हजार कमाएर ल्याएँ,’ उनले भनिन्, ‘त्यो भन्दा पहिले पनि धेरै ठाउँमा मजदुरी गर्न गइसकेकी छु।’ घरमा कमाई गर्ने कोही नभएकाले आफैं जानुपरेको उनी बताउँछिन् । अनुहारको छाला चाउरी परेकी, आँखा भित्र पसेकी र दाँतसमेत झरेकी उनले भनिन्,’अझै अरुसँगै काम गर्न सक्छु । कति छोरीको भरमा पर्नु । भारतको रुरुसम्म पुगेर त काम गरेर ज्यान पालेँ भने काठमाडौंको इँटाभट्टामा के दुःख होला ।’
महिलालाई हरेक क्षेत्रमा कम्तिमा ३३ प्रतिशत प्रतिनीधित्व गराउने प्रतिबद्धतासहित समावेशी नेतृत्वको नारा दिन राजनीतिक दलहरु कहिल्यै थाक्दैनन् । तर, जब अवसरको भागबण्डा सुरु हुन्छ, उनीहरु सामुनेकै महिलालाई पनि देख्दैनन्। आसन्न संविधानसभा निर्वाचनको लागि टिकट बाँड्ने सिलसिलामा पनि प्रमुख राजनीतिक दल नै महिला मैत्री बन्न नसक्दा प्रत्यक्षतर्फ महिला सहभागीता न्यूनतम हुने देखीएको आजकको नागरिक दैनिकमा खबर छ । समावेशी संविधान बनाउने अन्तरिम संविधानको मर्मविपरित महिलाले प्रत्यक्षमा न्यून कोटा पाएका छन् । २ सय ३४ सिटमा मंगलवार उम्मेद्वार टुङगो लगाएको कांग्रेसले जम्मा १९ सिट ८.११ प्रतिशत मा महिलालाई टिकट दिएको छ । २ सय ३७ सिटको टिकट बाँडेको एमालेले पनि २५ सिट १०.५४ प्रतिशत मात्र महिलालाई दिएको छ । लामो किचलो पछि उम्मेदवारी टुङ्गो लगाएको एमाओवादीले पनि १२ प्रतिशतभन्दा कम मात्र महिलालाई उभ्याएको छ । केन्द्रमा पुरुष नेतृत्व भएकैले दलहरुमा अझै महिलालाई माथि उठाउनु पर्छ भन्ने चेतनानै नआएको टिकट वितरणको प्रवृत्तिको सन्देश छ । प्रत्यक्षमा २ सय ४० सिट मध्ये केही सिटमात्र टुङ्गो लाग्न बाँकी रहँदा दलहरुले महिलालाई पूर्ण रुपमा बेवास्था गरेको गुनासो महिला नेतृहरुले गरेका छन् । ' सभापति सुशील दालाई नै महिलालाई टिकट बढाउन भनेको भन्यै छु, तर सुनेनन्,' कांग्रेस पूर्व सांसद मंयादेवी श्रेष्ठ भन्छिन्,'पार्टीले महिलालाई कहिलै सक्षम देखेन ।'
एएनए नेपाली साहित्य प्रतिष्ठान, उत्तर अमेरिकाको तत्वाबधानमा जुलाई ४- ६ तारिखमा हुने ३२ औ एएनए सम्मेलनमा "बृहत नेपाली साहित्य सम्मेलन-२०१४" मूल तैयारी समिति गोविन्दसिंह रावत (बिध्या वारिधि )को संयोजकत्वमा गठन गरिएको छ l उक्त साहित्य सम्मेलन डिसी महानगर क्षेत्रको भर्जिनिया राज्यको टाइसन कर्नरस्थित शेराटन प्रिमियर होटलमा हुने भएकोले संयोजक रावतले सफलताको साथ सम्पन्न गराउन मूल समारोह समिति गठन गरिएको बताएका छन् l उक्त सम्मेलनमा हरेक वर्ष झैं यस वर्ष पनि कविता प्रतियोगितामा अत्यधिक धनराशी एक हजार यूएसडलर पुरस्कार को भएको ''अन्तरार्ष्ट्रिय नेपाली कविता महोत्सब-२०१४" सम्पन्न गर्नुको साथै नेपालका बरिष्ठ साहित्यकार तथा कलाकारहरुसंगको अन्तरक्रिया कार्यक्रम र बिशेष कबि गोष्ठी कार्यक्रम पनि आयोजना गरिने बताईएको छ l "बृहत नेपाली साहित्य सम्मेलन २०१४ तैयारी समिति" मा संयोजक - डा. गोविन्द रावत ,सदस्यहरुमा :बिनोद रोका ,न्यु योर्क, नीलम कार्की निहारिका - नर्थ क्यारोलिना ,पर्ल रेग्मी ,म्यारिल्याण्ड ,गगन बिरही, न्युयोर्क,गीता पन्थ, न्युयोर्क,मणि बांगदेल न्युयोर्क ,मनु लोहरुंग राई न्युयोर्क,प्रदीप थापा मगर​,​ न्युजर्जि ,सहदेब पौडेल​,न्युयोर्क,गोबर्धन पुजा​, बोस्टन ,दीपा राई पुन​, बोस्टन ,विप्लब प्रतिक, टेक्सास ,बिटु केशी बराल ,टेक्सास , मीना शाक्य प्रधान​, फ्लोरिडा, गुणराज लुइँटेल भर्जिनिया तथा दया रत्न शाक्य रहेका छन् l
शुक्रबार बिहान १० बजेपछि एउटा सूचना आयो कोसी अञ्चल अस्पताल विराटनगरमा शिशु जन्मेबारेको । सूचना दिनेका अनुसार त्यहाँ जेठ, असार र साउन १५ सम्ममा जम्मा १ हजार २ सय शिशु जन्मे । त्यसमध्येमा १ हजार १ सय ९८ जना छोरी शिशु जन्मे । मात्र २ जना छोरा शिशु ! ‘कसरी हुनसक्छ यस्तो ?’ सूचना दिनेलाई मैले उल्टै प्रश्न सोझ्याएँ, ‘तपाईंलाई गलत इन्फरमेसन आएछ ।’ ‘अस्पताल स्रोतबाट प्राप्त भएको सूचना भनी एफएममा प्रसारण भएको सूचना कसरी गलत हुनसक्ला ?’ उनले मेरो जिज्ञासा मेटाउने प्रयत्न गरें । साँच्ची हो त ! एकपटक सोचनीय बनें । फेरि यति सूचना आउँदा आउँदै पनि म चुप बसें र अर्कोले यो सम्प्रेषण ग¥यो भने चुक्नेछु । यदि यो सूचना सही हो भने सम्भवतः ऐतिहासिक हुनेछ । आफैंमा सनसनीपूर्ण समाचारको विषयवस्तु । क्षणभरमै उत्साहित बनें । उसै पनि म छिट्टै उत्साहित बन्ने स्वभावको छु । एफएमले नै बजाएको समाचार भनेपछि अब भने मलाई केही न केही पक्कै हो भन्ने लाग्यो । यति बुझिसकेपछि म कोसी अञ्चल अस्पतालतिर दौडिएँ । मोटरसाइकल पार्किङस्थलमा राखेर म प्रसूति विभागका डा. योगेन्द्र मिश्रालाई टेलिफोन डायल गर्न थालेँ । पहिल्यैदेखि चिनजान रहेकाले उनले राम्ररी सूचना दिन्थे । आवाज बिग्रिएर आयो । मैले बुझ्दै बुझिनँ । टेलिफोनमा सम्पर्क हुन गाह्रो परेपछि उनी बस्ने वार्डतिर जाने सोच बनाएँ । छेवैमा नाम दर्ता गराउन लाइन लागेको एउटा भीडको फोटो खिचें । त्यसपछि म मिश्राको वार्डतिर सोझै लागेँ । मिश्राको रूमअगाडि बसेकी ढोके महिलालाई सोधें – डाक्टर सा’प भित्र हुनुहुन्छ ? ‘भित्रै हुनुहुन्छ,’ सोध्नेवित्तिकै उनले जवाफ फर्काइन्, ‘जाने हो ?’ ‘हो’ भनेर ढोकाबाट भित्र चियाएर हेर्दा मिश्रा भित्रै रहेछन् । उनले ‘आउनुस् आउनुस् के थियो ?’ भनेर डाके । म भित्र छिरें । बिरामी जाँच्न व्यस्त देखिन्थे उनी । बिरामीको चापले गुज्रिरहेको एउटा डाक्टरलाई धेरैबेर अल्मल्याउने सोच मेरो थिएन । उनलाई आफू आउनुको उद्देश्य फर्माउँदै मैले भने, ‘मलाई दुई तीन महिनायताको प्रसूतिको तथ्यांक चाहिएको थियो ।’ ‘तपाईं गएर मेटरनिटी वार्डमा मैले पठाएको भनेर भन्नुस्, दिइहाल्छन् त्यहाँका सिस्टरले’ उनले त्यसो भनेपछि म निस्केर उतैतिर सोझिएँ । उनले भनेबमोजिम सिस्टरको नाम लिएर तथ्यांक मागेपछि साउन महिनाको दिन राजी भइन् । जेठ र असार महिनाको भने सोध्न अन्यत्रै जानुस् भनिन् । र मैले साउनको तथ्यांक लिएँ । उक्त तथ्यांकमा ३ सय ३८ शिशु जन्मिएका छन् । जसमा १ सय ६१ जना मेल र १७७ जना फिमेल । मेरो दिमाग घुमेर आयो ! भित्रभित्रै सम्हालिएँ । मकहाँ आएको सूचना कहीँ कतै मिल्दैन । कतै जेठ र असारमात्रको तथ्यांकमा पो त्यस्तो भएको हो कि ! मैले ती सिस्टरलाई पनि सोधेको थिएँ, के यस्तो भएको थाहा छ भनेर ? तर उनले त्यस्तो कहिल्यै नभएको र हुँदै नहुने जिकिर पेस गरिन् । तै पनि चित्त बुझेन ! मसँग एक जना भाइ थिए । उनी स्थानीय पत्रिकामा काम गर्छन् । हामी दुबै सिस्टरले भने ठाउँ तथ्यांक लिन पुग्यौं । त्यहाँ पुग्दा त अघि नै दुई जना पत्रकार बसेरहेका छन् । म झस्किएँ । कुरैकुरामा मैले अर्का एक जना दाइलाई भन्दिहालेंछु । कतै त्यही कुराले काम ग¥यो कि क्याहो ! मलाई अब भने एकप्रकारको ग्लानी महसुस हुन थाल्यो । अनुहारबाट चिटचिट पसिना चुहिए । सुनेको कुरा एकपटक आफैंले बुझेर प्रमाणित नगरेसम्म भन्नु हुँदैन थियो । भन्यो पनि यस्तै फसादमा परिन्छ । आपत् आइलाग्यो । त्यहाँबाट तथ्यांक लियौं । जेठ महिनामा १ सय ६२ मेल र १३२ फिमेल शिशु जन्मिएछन् । असारमा २ सय ३८ मेल र १ सय ७७ फिमेल जन्मिएछन् । अब भने त्यो हावादारी समाचार प्रसारण गर्ने रेडियो र त्यसमा समाचार सम्प्रेषण गर्ने पत्रकार को हुन् भनी पत्ता लाउन जरूरी ठानेँ । शुक्रबार बिहान १० बजेको समाचार रैछ यो । सुनसरीको इनरूवास्थित पपुलर एफएमले यो समाचार बजाएको रहेछ । समाचार कक्षमा काम गर्ने एक जना पत्रकार जयकृष्ण यादवका अनुसार यो समाचार विराटनगरका रिपोर्टर ब्रह्मदेव यादवबाट लिइएको हो । उनका भनाइमा, रिपोर्टरद्वारै सम्प्रेषित समाचार कसरी नबजाउने भनेर बजाइयो । मैले सोधेपछि भने उनले यो तथ्यांकबारे शंका गर्न थाले । गलत हो कि कसो भनेर । तर मैले उनलाई स्पष्ट नबताइकनै फोन राखिदिएँ । अब बल्ल मैले चिनें कोद्वारा समाचार सम्प्रेषित भएछ भन्ने । यहाँभन्दा अघि उनले कति ‘पीत’ पत्रकारिताको झल्को दिने यस्ता अफवाह फैलाए होला ! तर जेसुकै भए पनि यति भ्रमपूर्ण खेती पनि गर्छन् पत्रकारले भन्ने मलाई लाग्दैनथ्यो । म आफैं भ्रमको पछि लाग्दा हैरानीको भागिदार बनेँ भने अब यो समाचार सुन्नेहरूमध्ये कसैलाई तथ्यांक चाहिए उनीहरूले पनि त्यस्तै दुःख पाउनेछन् । भाइलाई मैले भने, ‘अब यो एफएमलाई ‘हावा’ किन नभन्ने !’ म अलि बढी रिसाएर प्रस्तुत भएँ कि जस्तो लाग्यो । तर रेडियो श्रोताहरूलाई म इमानदारीपूर्वक भन्छु – रेडियोहरूले ढाँटको खेती गर्छन् । यसको लेखाजोखा र अनुगमन कतैबाट हुने गरेको छैन । बजारमा च्याउसरी एफएम रेडियो खुलेका छन् । घन्टाघन्टामा समाचार दिन्छन् । ती समाचारहरूमा हत्तपत्त विश्वास गरिनहाल्नुस् । गरिहाले म जस्तै कुहिरोको काग बन्नुहुनेछ । यस्ता भ्रम फैलाउने एफएमलाई अनुगमन गर्ने निकाय चाहिँ कहाँ छ ? बन्द गर्नुस् यो नाटक !
ऋषिपञ्चमीको अवसरमा राजधानीको टेकुस्थित ऋषेश्वर मन्दिरमा आज बिहानैदेखि भक्तजनको घुइचो लागेको छ। प्रत्येक वर्ष भाद्रशुक्ल पञ्चमीका दिन सो मन्दिरमा दर्शन तथा पूजाआराधनाका लागि हिन्दू नारीको घुइँचो लाग्ने गर्दछ। हरितालिका पर्वअन्तर्गत पर्ने ऋषिपञ्चमीका दिन सप्तऋषिको दर्शन गर्न सो मन्दिरमा रातिदेखि नै दर्शनार्थीको चहलपहल बढेको थियो। विशेषगरी आजको दिन ३६५ दतिवन गरी त्यसको पातले अभिषेक गरेर माटोसहितले स्नान गरेपछि पवित्र भई अरून्धतीसहित सप्तऋषिको पूजा गरिन्छ। यसो गरेमा वर्ष दिनभित्र नजानेर हुन गएका पापबाट मुक्त भई अखण्ड सौभाग्य कायम हुने धार्मिक विश्वास रहेको छ। नेपाल प्रहरी, नेपाल स्काउट, विभिन्न धार्मिक सङ्घसंस्था, स्थानीय क्लबलगायतले मेला भर्न आउने भक्तजनको सुविधाका लागि मन्दिर क्षेत्रमा आवश्यक सहयोग पुर्‍याइरहेका छन्।
माघ ४ गते बिहान अर्घाखाँचीको आकाश असाध्यै धुर्मैलो थियो। बादलको भयानक रूप मानिने ‘क्युमलोनेम्बस' (सिबी) ले ढाकिएको आकाशको भूउपग्रह तस्बिर बिहान नौ बजे नै त्रिभुवन विमानस्थलस्थित मौसम पूर्वानुमान शाखाले काठमाडौंलगायत सबै राष्ट्रिय विमानस्थलमा स्वचालित प्रणालीमार्फत पठाएको थियो। मौसमी सूचना वास्तै नगरी काठमाडौं हुँदै पोखराबाट जुम्ला उडेको राष्ट्रिय ध्वजावाहक नेपाल वायुसेवाको कलसाइन ‘९ एन–एबिबी' जहाज अर्घाखाँचीकै आकाशमा दुर्घटनाग्रस्त भयो। दुर्घटनामा चालक दलसहित १८ जनाले ज्यान गुमाए। त्रिवि मौसम पूर्वानुमान शाखाका अनुसार मौसमसम्बन्धी यस्ता सूचनालाई अन्तर्राष्ट्रिय उडानले गम्भीर रूपमा लिने गरे पनि आन्तरिक उडान भरिरहेकाहरूले वास्तै गर्दैनन्। आजको नागरिकमा खबर छ। ‘हामीले बिहानै नेपालको आकाशका विभिन्न स्थानमा यस्तो बादल लागिरहेको छ भनेर भूउपग्रह तस्बिरसहित सूचना प्रवाह गरेका थियौं, तैपनि त्यो जहाज पोखराबाट जुम्लाका लागि उड्यो,' माघ ४ गतेको मौसम बुलेटिन जारी गरेका विमानस्थल मौसम पूर्वानुमान शाखाका बरुण पौडेलले नागरिकसँग भने, ‘कार्यालयमै आएर मौसम विवरण लिनुपर्ने नियम भए पनि घरेलु उडानका एयरलाइन्सहरूमा दिएको सूचना पनि नहेर्ने प्रवृत्ति छ, त्यही लापरबाहीले त्यत्रो दुर्घटना भयो।' माघ ४ को भूउपग्रह तस्बिर विश्लेषण गरेका महाशाखाका पूर्वप्रमुख मणिरत्न शाक्य ठोकुवा गर्छन्, ‘त्यो जहाज सिबी क्लाउडमै परेको हुनुपर्छ।' पाइलटका लागि नियमित मौसम प्रशिक्षक रहेका शाक्यका अनुसार यस्तो बादल जमिनको सतहदेखि १० औं किलोमिटर माथिसम्म फैलिएको हुन्छ। बादलको बीचबीच र तल्लो भागमा पानीको मात्रा बढी हुन्छ भने माथिल्लो भागमा असिना र हिउ“। पानी, असिना र हिउ“ मिश्रित बादलको वजन अत्यधिक हुन्छ। ‘कालो बादलभित्र छिरेको जहाज पाइलटले हाइट लिन खोज्दा माथिको चापले थिचिएर झरेको हुनुपर्छ,' शाक्य भन्छन्, ‘बढी घनत्वका कारण यस्तो बादलभित्र प्रकाश हुँदैन, अँध्यारो हुन्छ र पाइलटले जोखिम छल्ने मौकासमेत पाउँदैनन्।' काठमाडौंबाट जुम्ला जाँदै गरेको उक्त जहाज पोखरामा इन्धन भरेर १२:४३ मा उडेको थियो। निर्धारित समयअनुसार १:४५ मा जुम्ला विमानस्थलमा अवतरण गर्नुपर्ने जहाज माघ ५ गते अर्घाखा“ची खा“चीकोटको मसिनालेकमा दुर्घटनाग्रस्त भेटिएको थियो। शाक्यले आफ्नो अनुभव सुनाउँदै थपे, ‘घरेलु एयरलाइन्स मौसम विवरणलाई वास्तै गर्दैनन्, विमानस्थल वरपरको मात्र मौसम हेरेर उडान भर्छन्।' उनका अनुसार विमान उडाउँदा र ओर्लंदाको मौसम अवस्थामा मात्र उनीहरूको ध्यान जान्छ, हवाइमार्गको मौसमी अवस्थाप्रति उनीहरू सधैं बेखबर रहन्छन्। मौसम पूर्वानुमान महाशाखाका प्रमुख सुमनकुमार रेग्मीले घरेलु एयरलाइन्सहरूले अन्तर्राष्ट्रिय नागरिक उडड्यन संगठन (आइकाओ) को नियम उल्लंघन गरिरहेको बताए। ‘एयरलाइन्सहरूले मौसम कार्यालयमै आएर मौसम बिफ्रिङ लिनुपर्ने नियम छ, तर हाम्रा घरेलु एयरलाइन्स कुनैले पनि यसको पालना गरेका छैनन्,' उनले भने, ‘उहाँहरूलाई हामीकहा“ आउने फुर्सदै छैन। गाडीजस्तै यताउता कुदिरहन्छन्। सुरक्षाभन्दा व्यापारलाई प्राथमिकतामा राखेको देखिन्छ।' घरेलु उडान भर्दै आएको एक निजी वायुसेवा कम्पनीका अधिकारी भने आइकाओका सबै नियम पालना गर्न नसकिने बताउँछन्। ‘आइकाओका सबै नियम पालना गर्ने हो भने नेपालका ७० प्रतिशत उडान रद्द हुन्छन्,' ती अधिकारी भन्छन्, ‘मौसम महाशाखाले विमानस्थल वरपरबाहेकको सूचना दिनै सक्दैन।' ती अधिकारीका अनुसार छोटो समयका उडानमा मौसम कार्यालय पुगेर सूचना लिन सम्भव हुँदैन। ‘१०/१५ र २० मिनेटका उडानमा मौसम कार्यालयमा गएर सबै विवरण लिन सम्भव नै हुँदैन,' ती अधिकारीले भने, ‘कस्तो बेला उडाउने र कस्तो नउडाउने भन्ने अधिकार पाइलटलाई नै दिइएको हुन्छ।' हवाइमार्गको अवस्थाबारे पाइलटहरूले त्यही मार्गमा उडेका अन्य जहाजका पाइलटसँग जानकारी लिने गरेको उनको भनाइ छ।
सर्लाही पत्थरकोटका कांग्रेस नेता शम्भु श्रेष्ठ क्षेत्र नम्बर १ बाट प्रत्यक्षको टिकट पाउने आस गर्दै १५ दिन अघि राजधानी आए । उनी कांग्रेस क्षेत्रीय कमिटीबाट पहिलो नम्बरमा सिफारिस भएका थिए । बुधबार साँझ दलबलसहित सर्लाही फिरेका श्रेष्ठसँग चुनाव टिकट त छ, तर कांग्रेसको होइन, एकीकृत नेकपा माओवादीको। नागरिक दैनिकमा खबर छ । कांग्रेसले अघिल्लो संविधानसभाकै उम्मेदवार सुशीला कार्कीलाई उठाउने बुझेपछि उनी हतारहतार माओवादीमा छिरेका हुन् । छिर्नासाथ टिकट पनि पाइहाले । उक्त क्षेत्रमा एकीकृत माओवादीका केन्द्रीय सदस्य प्रह्लाद बुढाथोकी र सर्लाहीका सह इन्चार्ज मनिष माझीबीच प्रतिस्पर्धा थियो । तर, बाजी मारे दुई दिन अघि पार्टी प्रवेश गरेका श्रेष्ठले । २०५६ सालदेखि पहिलो नम्बरमा मेरो नाम सिफारिस हुँदै आएको हो,’ श्रेष्ठले गुनासो गर्दै भने ‘तर कहिल्यै टिकट पाइन ।’ उनले कांग्रेसको टिकट लिन धेरै प्रयास गरेका थिए । सभापति सुशील कोइराला, शेरबहादुर देउवा, राम चन्द्र पौडेललगायतका नेतालाई भेटेर कुरा राखे ।' जो पनि हुन्छ हुन्छ भन्ने, केही नगर्ने,'उनले भने,' कार्यकर्ताले पनि अब उठ्दैनस् भने तेरो पछि लाग्दिन भनेर दबाब दिएपछि सल्लाह गरेर माओवादीमा गएको हुँ ।'
किन हुँदैन हाम्रो देशको बिकास? किन बेरोजगार छौँ हामी युवा? अख्तियार दुरुपयोग गरि देशको ढुकुटिबाट करोडौँ रुपैया भ्रष्टाचार गरेको अदालतको निष्कर्श पछि चौध महिना सदरखोरमा बिताएर निस्किएका खुमबहादुर खड्काले १११ किलोको माला थाप्दै राष्ट्रावादका भाषण गर्दा हामी ताली पिट्छौँ, त्यसैले हुँदैन हाम्रो देशको बिकास, त्यसैले बेरोजगार छौँ हामी युवा। खड्काको राजधानीको ‘सडक अस्तव्यस्त बनाउने जुलुस’ ले खड्कामात्र होईन खड्काजस्ता भ्रष्टाचारी सबैको फँडा फैलिएको छ, जुन हाम्रो नेपाल देशका लागि वर्षौँसम्म घातक साबित हुन सक्छ। भ्रष्टाचारीलाई जिन्दावादको नारा लगाउँदै जुलुस निकाल्नु भनेको एकोहोरो शंख फुक्दै आफ्नो देशको मलामी निकाल्नु हो। खड्कालाई माला लगाइदिएर हामीले एक जनालाई मात्र स्वागत गरेनौँ, बिभिन्न कालखण्डमा पदको दुरुपयोग गर्ने सबै दलका हजारौँलाई स्वागत गर्यौँ। खड्काले सबै नराम्रा काम गरे भन्न खोजिएको होईन तर उनले आफ्नो अख्तियारको दुरुपयोग गरि करोडौँ भ्रष्टाचार गरे। समर्थकहरू भन्छन् खड्का निर्दोष छन्, उनलाई कम्युनिष्टले फसाए । भ्रष्टाचार अपराध हो। अरु अपराधीले सजाय पाएनन् त्यसैले सजाय पाएका अपराधीहरू निर्दोष हुन भन्नु कुतर्क गर्नु हो। यदि देशको सच्चा माया छ भने खड्का इमान्दार थिए भन्ने तर्क नगर्नुस् बरु एमाले, माओवादी वा मधेसी दलभित्र पनि खुमबहादुर खड्का र चिरन्जिवी वाग्लेहरू छन् तिनीहरूलाई पनि कठ्घरामा उभ्याउनुपर्छ भन्नुस्। हामी ‘युटोपीया’मा बस्दैनौँ त्यसैले कुनै पनि नेताले जब शक्ति प्राप्त गर्छ, उसले त्यो शक्तिलाई आफू अनुकुल प्रयोग / दुरुपयोग गर्न खोज्नु स्वभाविक मानविय चरित्र हो। तर त्यसलाई लगाम लगाउने कानुनले हो । र नेतालाई कुकर्तुत गर्न निरुत्साहित गर्ने वा गरेका कुकर्तुतहरूका लागि हिनताबोध गराउने मुख्य जिम्मेवारी परिवार र कार्यकर्ताको हो । राजनीतिमा लागेका श्रीमानले कतै भ्रष्टाचार त गरेका छैनन् भनेर श्रीमतीहरूले, राजनीतिमा लागेका श्रीमतीले कतै भ्रष्टाचार त गरेका छैनन् भनेर श्रीमानहरूले, बाबु/आमाले कतै भ्रष्टाचार त गरेका छैनन् भनेर छोरा-छोरीले, छोरा/छोरीले कतै भ्रष्टाचार त गरेका छैनन् भनेर बाबु/आमालेसोधी-खोजी गर्नु पर्छ। परिवारका सदस्यले बुझ्नु पर्छ भ्रष्टाचार एउटा अपराध हो र तपाईंको परिवारको एउटा सदस्य पनि अपराधी हुन सक्छ, तपाईंको बाबु/आमा, छोरा/छोरी, श्रीमान/श्रीमती, भाई/भतिजा पनि अपराधी हुन सक्छन। कार्यकर्ताले पनिनेतालाई जिम्मेवार बनाउनुपर्छ र आफू पनि जिम्मेवार हुनुपर्छ। आफ्ना नेता गुहार्न जाँदा सबैभन्दा पहिले एउटा कार्यकर्ता भएर होईन एउटा इमानदार आम नेपाली भएर सोचौँ। नेतासँग चिया-पानी खर्च माग्दा होस् वा गाँउ जान गाडी भाडा माग्दा, नेताका घरमा गएर एक छाक मिठो मसिनोको स्वाद लिएर जिब्रो जिस्काउँदा होस् वा रेस्टुराँमा नेताले आफ्नो गोजीबाट बिल भरेर किनेको महगो ब्र्यान्डीमा मदमस्त हुँदा, हामीले एकपटक यो सोच्नै पर्छ की हामीलाई दिनका लागि नेताको आम्दानीको स्रोत के? यदि हामीसँग नेताको आम्दानीको स्रोत सोधि-खोजी गर्ने चेत छैन भने वा नेताले जहाँबाट ल्याएर भए पनि हाम्रा लागि दानविर भैदिउन भन्ने लाग्छ भने चिया पसलमा गफ गर्न बस्दा धारे हात लगाएर 'भ्रष्टाचारीले देश बिगारे' भन्नु हाम्रो पाखण्डपन सिबाय केही होईन । किनकी हामीले नथापाउने गरि कुनै भ्रष्टाचारीको छाँयामा हामी पनि हुर्किएका हुन सक्छौँ। नेताले भ्रष्टाचार गरेको त्यहि पैसाले कुनै दिन हाम्रो पनि आँत भरेको हुन सक्छ, भोक मेटेकोहुन सक्छ। हामी पनि 'प्यासिभ' भ्रष्टाचारी हुन सक्छौ। राजनीतिमा लागेका सबैले व्यक्तिगत जीवनमा धेरै त्याग गरेका छन्, त्यसलाई नकार्न मिल्दैन तर यथार्थ के हो भने पार्टीको झन्डाले भोको पेट भर्दैन, नांगो आङ छोप्दैन। हँसिया हथौडा, रुख, तारा जेसुकै छातीमा टाँसेर हिंडे पनि पापी पेटले अन्न माग्छ माग्छ। साझा सवालको एउटा अंकमा एमालेका नेता कुर्लिए - ‘चुनावका लागि उम्मेद्वारी दर्ता गर्ने पैसा पनि मैले आफ्नै गोजीबाट तिरेको’। एउटी माओवादी नेत्रीले सानसँग भनिन -‘मसँग पाँच हजार थियो, तीन हजार चुनावमा उम्मेद्वारी दर्ता गर्दा तिरेँ अब गोजीमा दुई हजार बाँकी छ’।आफ्नो युवावस्थादेखि राजनीतिमा जीवन समर्पण गरेका नेतासँग आफ्नै गोजीबाट हाल्न गोजीमा पैसाचाँही कहाँबाट आँउछ? नेपालको महँगीमा दुई हजारले एक छाक मात्र खाने गरीब-गुरुवाको त धेरै दिनको गुजारा चल्दैन, केन्द्रिय नेत्री भइ टोपलेकी तिनले कती दिन लिएर हिँडिन होला गोजीमा दुईहजार?ती नेता/नेत्री इमान/बेइमान म जन्दिन।मैले तीनलाई व्यक्तिगत रूपमा भ्रष्टाचारी भन्न खोजेको पनि होईन तर मेरो प्रश्न - आफ्नो सम्पत्ति सार्वजनिक गर्दा कौडी नदेखाउने नेताको दैनिकगुजारा कसरी चलेको छ?नेताहरूको आम्दानी खर्चको जब अरुले सोधी-खोजी गर्छन्, उनिहरु ‘परेको खर्च पार्टीले सहयोग गर्छ’ भनेर उम्कन्छन।तर नेपालका राजनैतीक दलको आम्दानीको स्रोत के? यदि आफ्ना कार्यकर्ताले स्वेक्छिक रूपमा दिएको चन्दाले राजनैतीक दल चलेको हो भने संबिधान सभाको दोस्रो संस्करणमा भाग लिने/नलिने सबै राजनैतीक दललाई मेरो चुनौती छ आफ्नो आय-व्यय जनतालाई सार्वजनिक गरिदिनुस्। आफूलाई निष्ठावान भन्न रुचाउने राजनैतीक दलका नेतालाई मेरो चुनौती छ आफ्नो दलको आय- व्यय सार्वजनिक गर्न दवाब दिनुस्। यदि आफ्नो आम्दानी-खर्च सार्वजनिक गर्न सकिदैंन भने 'दालमैँ कुच काला' जरुर छ। सिधा अर्थमा भन्नु पर्दा नेपालका राजनैतीक दल भ्रष्ट छैनन् भन्ने आधार नेपाली जनतासँग केही पनि छैन किनकी हामी आम जनताको सामान्य गणितमा कर्यकर्ताबाट उठाएको सदस्यता दस्तुर (यदी सदस्यता दस्तुर उठाइएको छ भने) र स्वोक्छिक चन्दाले मात्र देशभरका लाखौँ 'फुल-टाइमर' त परको कुरा औँला पट्काउँदै गन्न सकिने शिर्ष नेताको भरण पोषण पनि धान्न सकिन्न। हामी जुनसुकै वाद मानौँ - साम्यवाद, समाजवाद वा पूँजीवाद, हामी जुनसुकै व्यक्तिको बिचारधाराका अनुयायी हौँ - बि.पी., मदन भण्डारी वा प्रचण्ड, हामी जुनसुकै तन्त्रमा विश्वास गरौँ - गणतन्त्र, प्रजातन्त्र वा लोकतन्त्र, हामी राजा मानौँ वा राजालाई पनि प्रजा मानौँ तर जबसम्म हामी भ्रष्टाचार र भ्रष्टाचारीका पक्षमा उभिन्छौँ हामी राष्ट्रघाती हौँ।हे युवा साथी हो बिन्ती अब हामीबाट पनि राष्ट्रघात भयो भने यो देशले हाम्रो जीवनकालमा उन्नतिदेख्ने छैन। भ्रष्टाचारीको जयजयकार वर्जित गर्ने दायित्व हाम्रो हो।भ्रष्टाचारलाई चुनौती दिने कर्तव्य हाम्रो हो।त्यसैले सक्छौँ भ्रष्टाचारको बिरोध गरौँ, सक्दैनौँ भ्रष्टाचारको समर्थन नगरौँ ।
मन्दिरको घन्टी र कुचो बढारेको खस्य्राक–खस्य्राक आवाजले निद्रा खुल्यो । होटलको कोठाबाट बाहिर बरण्डामा निस्किए । बन्दीपुरको मूल चोक सिनित्त थियो । चोकबीचको पध्म पुस्तकालयको झिँगटीको छानाबाट बाफ फुस्फुस् उड्दै थियो । चोकपारि झिंगु गेस्ट हाउसको झ्यालबाट एक विदेशी पर्यटक पनि चोकको सुन्दरता नियाल्दै रहेछन् । हाम्रा आँखा जुधे । माथि कपडा नलगाएका उनी थचक्क बसे, घाँटी झ्यालबाहिर तन्काएर । चोकसँग रमाउन भने छाडेनन् । म पनि चलमलाइनँ । चोकतिर फोनको क्यामेरा तेस्र्याएँ । दृश्यमा कैद भए– पध्म पुस्तकालयको प्राचीन भवन, त्यसपछाडि टुप्पोमात्र देखिएको विन्ध्यवासिनी मन्दिर, चोकपारि झिंगु गेस्ट हाउस, म बसेको होटलका बरण्डाका फूलहरू, चोकमा छापिएका ढुङ्गाका स्लेटहरू । अनि कैद भइन् भर्खरै लट्ठी टेक्दै चोकमा आइपुगेकी, कपाल सेतै फुलेकी, गेरू बर्को ओडेकी एक वृद्धा । म दंग परे । धेरै बेरपछि कोठामा फर्किएँ । कोठाका हरेक चिज कलात्मक छन् । काठका दलिन, निदाल र थाममा कला कुँदिएको छ । नेवारी शैलीका झ्याल । पलङमा आगोको मुस्लो ओकलिरहेको चाइनिज ड्र्यागन कुँदिएको । आकाशदीपमा बत्ती झुण्डिएका छन् । नेवारी र तिब्बती कलाको सम्मिश्रण । वि.सं.२००० सालमा बनेको ‘ओल्ड इन’ होटल बसेको यो घर बन्दीपुरको पुरानो वैभवको साक्षी हो । जुन समयमा बन्दिपुरे व्यापारी लोकनारायण पियाले यो तीनतले महल बनाएका थिए, त्यो समय बन्दीपुर वैभवको उत्कर्षमा थियो । लगभग सन् १८५० देखि १९५० सम्मको एक शताब्दी बन्दीपुरको स्वर्णकाल थियो। भारत र ‘भोट’बीच व्यापारको एउटा प्रमुख केन्द्र थियो यो सहर । भारतबाट आउने लत्ताकपडा र अन्य सामान तथा भोटबाट आउने नुन, सुन, कस्तुरी, तिव्बती औषधीमुलो तथा राडीपाखीको ‘स्टोर हाउस’ थियो बन्दीपुर । यहाँका स्टोर हाउसबाट भारत तथा भोट दुवैतर्फ व्यापारी र भरियाको ताँती छुट्थ्यो । दक्षिणतर्फ हानिएकाहरू तीन घन्टामा हस्लाङ् हुँदै सेती खोला किनार सराङ्घाट पुग्थे । झोलुङ्गे पुल तरेर सिन्चाङको करिब ७ हजार फिट अग्लो डाँडो चढी गाईघाट झर्थे । गाईघाटमा डुङ्गा चढेर नारायणी तर्थे । त्यहाँबाट नारायणघाट, ठोरी, सिमापारि नर्कटियागञ्ज हुँदै भारतका व्यापारिक सहर कानपुर, कलकत्ता, मुम्बईसम्म पुग्थे बन्दीपुरे व्यापारी– सामान र सपना बोकेर । बन्दीपुर उत्तर लागेका व्यापारीहरूका लागि तनहुँ, कास्की, गोरखा, मनाङ र पूर्वी पाल्पा ठूलो बजार थियो । गोरखा र लमजुङको उत्तरी सीमा काटेर उनीहरू भोट र भारतको व्यापार जोड्थे । करिब ७० किलोमिटर दक्षिणपूर्वमा आजको भर्भराउँदो नारायणगढ सहर अस्तित्वमै थिएन । उत्तिकै दुरीमा रहेको पश्चिमी सहर पोखराको तुलना पनि व्यापारको मामलामा बन्दीपुरसँग हुन्थेन । ‘मैले थाहा पाउँदासम्म नुन, सुन र सामान लिएर भरियाहरू दोहोरीलत्ता यो बाटो हिँड्थे,’ मुख्य सहरबाट केही दक्षिण रहेको तीनधारामा ८१ वर्षीय विष्णुकुमार श्रेष्ठले भने । श्रेष्ठका पुर्खा पाँच पुस्ताअघि भक्तपुरबाट बन्दीपुर आएका हुन् । भक्तपुरमा भोजको भार थाम्न नसकेर बन्दीपुर झरेका हुन् रे उनका पुर्खा । ‘त्यो उखान छ नि, नेवार बिग्रियो भोजले... हाम्रो पुर्खा पनि त्यस्तै भोजले बिग्रिएर बन्दीपुर आएका हुन्,’ उनले भने । भोज खुवाउन नसकेर र भोजको ऋण चुक्ता गर्न नसकेर बन्दीपुर झर्ने नेवार परिवार पनि नभएका होइनन् तर नेवारहरू मुख्य रूपमा भने व्यापार गर्नै बन्दीपुर झरेका हुन् । यो सहरमार्फत हुने व्यापारमा नेवारहरूको एक छत्र थियो । आज पनि मूल बजारका लगभग सबै घर प्रायः नेवारकै छन् । व्यापार र ठेक्कापट्टापछि बन्दीपुरका व्यापारीहरूको आयको अर्को स्रोत थियो, मुद्राको कारोबार । त्यसबेला नेपाली मोहोर चाँदीको हुन्थ्यो भने भारतमा इस्ट इन्डिया कम्पनीले सामान्य धातुको मुद्रा चलनमा ल्यायो । त्यसबेला काठमाडौंमा ६० नेपाली मोहोरमा सय भारतीय मोहोर आउँथे । बन्दीपुरमा भने व्यापारीले ५८ नेपाली मोहोरमै सय भारतीय मोहोर किन्थे । दुई मोहोर फाइदा हुन्थ्यो । पछिपछि उनीहरूले चाँदीका नेपाली मोहोर सिधै भारतका बजारमा बेच्न थाले । धन चुलिन थाल्यो । भारतबाट धनसँगै आयो जागरण । भारतमा ब्रिटिस विरोधी आन्दोलन चुलिँदै थियो । पुस्तक छापिन्थे । पत्रपत्रिका प्रकाशित हुन्थे । विचार, वहस हुन्थ्यो । व्यापारीले किनमेलका सामानसँगै पुस्तक ल्याए, पत्रिका ल्याए । विचार र जागरण पनि सँगै ल्याए । वि.सं. २००१ सालमै बन्दीपुरमा पुस्तकालय खुल्यो जसको नेतृत्व लिएका थिए कृष्णलाल प्रधान, रामप्रसाद खनाल ,कदमकुमार पिया र डा. मथुराप्रसाद श्रेष्ठले । (श्रेष्ठ २०४७ सालको अन्तरिम मन्त्रिपरिषद्मा सदस्य थिए ।) पुस्तकालय खुल्ने कुराले राणाशासनमा हल्लीखल्ली मच्चियो । राणाहरूले बुझ्न काठमाडौंबाट टोली पठाए । पुस्तकालय खोल्ने नेतृत्व गरेका चारै जनालाई दुई दिनसम्म पुस्तकालयभित्रै बन्दी बनाएर केरकार गरियो । पुस्तकहरूको छानबिन सुरु भयो । पुस्तकालयका तत्कालीन सचिव डा.श्रेष्ठले सम्झेसम्म त्यहाँ महात्मा गान्धी, सुवासचन्द्र बोस र राममनोहर लोहियाका किताब थिए । माक्र्स र माओसम्बन्धी किताबहरू पनि थिए । रामायणका किताबहरू थिए । प्रेम चन्दका उपन्यास र कोकशास्त्र थिए । महादेवी वर्माले सम्पादन गरेको ‘लेफ्टिस्ट’ पत्रिका हंश र अर्को हिन्दी पत्रिका धर्मयुग थिए । ‘अनुसन्धान’पछि महात्मा गान्धीका सबै पुस्तक जफत गरियो । राणाहरू कांग्रेसलाई देखि सहँदैन थिए । त्यसैले ‘सोभियत कांग्रेस’ लेखिएको पत्रिका पनि जफत भयो । माक्र्सवाद र माओवादका पुस्तक अनुसन्धान टोलीको नेतृत्व गरेका सुब्बाले चिनेनन् । ‘के हो भनेर सोधे, हामीले धर्मसम्बन्धी पुस्तक हो भन्दियौं, बचे, श्रेष्ठले हाँस्दै सम्झना गरे । सबै पुस्तक हिन्दीका थिए– भारतबाट फर्किंदा व्यापारीहरूले ल्याएका र पुस्तकालयलाई चन्दा दिएका । केही पुस्तक जफत भए, केही बचे । पुस्तकालय सञ्चालन गर्ने अनुमति प्राप्त भएन । धेरैपछि बन्दीपुरेहरू राणा प्रधानमन्त्री पध्मशमशेरलाई पुस्तकालय खोल्न पाउँ भनी बिन्ती चढाउन काठमाडौं आए । प्रस्तावित बन्दीपुर पुस्तकालयको नाम पध्म पुस्तकालय राख्ने बताए उनीहरूले । राणा प्रधानमन्त्रीले स्वीकृति दिए । पुस्तकालय चेतनाको सुरूआत थिएन, त्यसको परिणति थियो । बन्दीपुरमा वि.सं. १९७६ मै बन्दीपुर पाठशाला खुलेको थियो । नेपाली पढाइ हुन्थ्यो, प्रथमदेखि पञ्चमसम्म । ‘पढ्ने अरू ठाउँ थिएन, त्यसैले हामी पञ्चम् पुगेपछि फेरि प्रथमदेखि नै पढ्थ्यौं,’ बाल्यकाल सम्झिएर कुत्कुतिँदै हाँसे ७९ वर्षीय श्रेष्ठ । यही बन्दीपुर पाठशालाले ठूलो काम गरेको थियो, सामाजिक राजनीतिक जागरणमा । पुस्तकालय खुल्नुअघि नै बन्दीपुर युथ क्लब खुलेको थियो । ४० जना युवक र तीन युवती सदस्य थिए । ती तीन युवतीमध्ये एक हुन्, गोरखाकी पूर्वसांसद मैँयादेवी श्रेष्ठ । बन्दीपुर युथ क्लब एक हिसाबले क्रान्तिकारी संस्था थियो । यसका सबै सदस्यले हातका औंला चिरेर रगतले सही गरी सदस्यता लिएका थिए । सांस्कृतिक, सामाजिक र राजनीतिक जागरणका लागि काम गर्ने उनीहरूको प्रण थियो । केही समयपछि यही समूहले ‘तमसुक फट्टा’ आन्दोलन चलायो । समूहका थुप्रै युवाले आफ्नै बाउबाजेले गरिबहरूसँग गरेको तमसुक जलाए । कृष्णलाल प्रधान र कदमकुमार पिया यो अभियानको नेतृत्वकर्ता थिए । यही सामाजिक र राजनीतिक जागरण पछि गएर राणाशासन विरोधी आन्दोलनमा परिणत भयो । बन्दीपुरमा जनसरकार गठन भयो । कृष्णलाल जनसरकारका विज्ञानमन्त्री भए । ८३ जना युवा सम्मिलित मुक्तिसेना बन्यो जसले ११ सय सेनाको नेतृत्व गरेर पोखरामा बसेका राणा जर्नेल धनशमसेरलाई आत्मसमर्पण गर्न बाध्य पार्‍यो । राणाशासन ढल्यो । युग बदलियो । यो नयाँ युग आफ्ना लागि कति विस्मयकारी हुनेछ भन्ने बन्दीपुरले भेउ पाएन । समय,काल र परिस्थिति यसरी बदलियो, त्यसलाई रोक्नसक्ने तागत बन्दीपुरसँग थिएन । चीन माओत्से तुङको कब्जामा गइसकेको थियो । केही समयपछि चीनले तिब्बत गाभ्यो । भोटसँगको आउजाउ र व्यापार नियन्त्रित हुन थाल्यो । बन्दीपुरले पहिलो, हल्का झट्का खायो । सरकारले २००७ सालमा चितवनमा वन फँडानी र पुनर्वास सुरु गर्‍यो । बन्दीपुरका धेरै टाठा–बाठाले चितवनमा जग्गा लिए । राणा शासन अन्त्यसँगै बाटाघाटा थोरै भए पनि विस्तार हुन थाले । मानिसको ध्यान अग्रणी सहर काठमाडौं र बन्दीपुरबाट अन्यत्र पनि तानिन थाल्यो । २०२५ सालमा सबैलाई पायक पर्ने भन्दै तनहुँको सदरमुकाम बन्दीपुरबाट दमौली सारियो । बन्दीपुरको अधोगतिका लागि दोस्रो झट्का थियो त्यो । २०२८ सालमा पृथ्वी राजमार्गलाई काठमाडौंसँग जोड्ने पुल मुग्लिङमा बनेपछि बन्दीपुर उत्तरका ६ जिल्लालाई नारायणगढ हुँदै मधेस र भारत जान बन्दीपुर उक्लिरहनुपर्ने बाध्यता रहेन । धेरेको जीवन सहज पारेको मस्र्याङ्दीको पुल बन्दीपुरका लागि अर्काे झड्का भयो । मानव निर्मित विकासले पछि पार्दै लगे पनि बन्दीपुरलाई प्रकृतिले साथ छाडेको थिएन । समुद्र सतहबाट ११ सय मिटरमाथि हावा चिसो र वातावरण स्वच्छ थियो । मधेसका जिल्लाहरू औलोले ग्रस्त हुँदा बन्दीपुर ‘मलेरिया फ्री’ थियो । त्यो नै सायद बन्दीपुरको सबभन्दा ठूलो विशेषता थियो । २०३० सालसम्म आइपुग्दा बन्दीपुरको त्यो विशेषता पनि छिनियो । अमेरिकीले डिटिटी छर्न थालेपछि तराईमा औलो नियन्त्रणमा आउन थाल्यो । त्यसपछि ‘विकट’ बन्दीपुर जानैपर्ने, बस्नैपर्ने, पुग्नैपर्ने कुनै कारण बाँकी रहेन । बन्दीपुरमाथि अन्तिम बज्र प्रहार परेको थियो । अब त बन्दीपुरेले नै बन्दीपुर छाड्न थाले । ‘मुख्य चोकका प्रायः सबै घरमा आग्ला ठोकेर व्यापारीहरू कि नारायणघाट झरे, कि काठमाडौं–भक्तपुर फर्किए । एउटा परिवार, अर्को परिवार गर्दै बन्दीपुर छाड्नेको लर्को लाग्यो । ‘करिब ६० प्रतिशत बन्दीपुरेले बन्दीपुर छाडे,’ तीनधाराका स्थानीय रामशरण श्रेष्ठ भन्छन् । स्थानीय शिक्षक लक्ष्मीनारायण भट्टराईका भनाइमा धेरै सम्पत्ति हुनेले पनि बन्दीपुर छाडे, केही नहुनेले पनि ।‘बन्दीपुरमा थोरै जायजेथा भएका, त्यो पनि छाड्न नसक्ने र बाहिर गएर केही गर्ने आँट पनि नभएकाहरू यहीँ थन्किए,’ भट्टराईले भने । व्यापार सुक्यो । बन्दीदपुर डाँडामा खेती कहिल्यै राम्रो भएन, पर्यटन सुरु भएकै थिएन । बन्दीपुर सुनसान हुन थाल्यो । निस्प्राणझैं भयो एउटा जलमलाउँदो सहर । बन्दीपुर उत्कर्षमा हुँदा मूल बजारको दुवैतिर दाँतझैं टम्म मिलेका ६० वटा कपडापसल मात्रै थिए । सबै उठे । ‘हामीलाई कात्रो बेच्न एउटा पसल चाहिँ बसिरह्यो,’ भट्टराईले भने, ‘सहर साँच्चै मृत्युशैैय्यामा पुग्यो ।’ ... सौभाग्यवश त्यो पसलले सहरलाई भने कात्रो ओढाउन पाएन । सहर बौरियो । जोजो बन्दीपुरमा बाँकी थिए, उनीहरूले निधो गरे, अब घोर निराशामा बसेर भएन । केही गर्नुपर्‍यो । बन्दीपुरको पुनर्जीवनका लागि उनीहरूले शिक्षालाई रोजे । चेतनाको विरासत उनीहरूसँग छँदै थियो । ‘गोरखामा नोटे«ड्याम मिसन स्कुल चलाइरहेका ‘फादर शर्मा’लाई हामीले अनुरोध गर्‍यौ– यो ऐतिहासिक सहर जोगाउन एउटा स्कुल खोल्नुपर्‍यो,’ भट्टराईले भने । फादर शर्मा राजी भए । २०४२ सालमा विद्यालय सुरु भयो । नोटेड्यामका जापानी र अमेरिकी स्वयम्सेवीले लगनका साथ पढाउँथे । शिक्षाको गुणस्तर अब्बल थियो । नोट्रेड्यामबाट आजसम्म पनि कोही दोस्रो श्रेणीमा पास भएका छैनन् । विस्तारै नोटेड्यामको कृति फैलियो । छिमेकी जिल्लाबाट पनि विद्यार्थी आउन थाले । ८ सय–हजारसम्म विद्यार्थी हुन थाले । बन्दीपुरले प्राण पायो । हराएको विश्वास भेट्टायो । व्यापारीहरूले बन्दीपुर छाडेका भए पनि जग्गा बेचेका थिएनन् । माया मारेका थिएनन् । काठमाडौं र नारायणगढमा व्यवसाय जमाएका केही बन्दीपुरेले पर्यटनमार्फत बन्दीपुरलाई उकास्ने अठोट गरे । बन्दीपुरमा रिसोर्ट खुल्न थाले । सौराहास्थित आइल्यान्ड रिसोर्टका मालिक सन्तकुमार श्रेष्ठले माउन्टेन भ्यु रिसोर्ट खोले । सन् २००१ मा हिमालय इन्काउन्टर्सका नीरज श्रेष्ठ र बेलायती नागरिक तथा एड्भेन्चर ट्राभल्स र टुर्स व्यवसायी टोनी जोन्स मिलेर बन्दीपुरको मूल चोकमै ‘ओल्ड इन’ होटल खोले । हिमालयन इन्काउन्टर्स सन् ८० को दशकमा वरिष्ठ अधिवक्ता कुसुम श्रेष्ठ (निरजका बाबु), कर्ण शाक्य र जोन्स मिलेर खोलका थिए । हिमालय इन्काउन्टर्सले पर्यटकलाई काठमाडौंबाट पोखरा पुर्‍याइरहन्थो । कतिपयलाई बन्दीपुर पनि लगेर राख्न थाल्यो । विस्तारै विदेशी पर्यटकको चासो र उपस्थिति बढ्न थाल्यो । पृथ्वी राजमार्गको डुम्रेबाट ८ किलोमिटर चढ्नुपर्ने बन्दीपुर जाने बाटो भने राम्रो थिएन ।‘खाल्डो परेको कच्ची बाटोमा धेरै पछिसम्म सामान ओसाथ्र्यौं हामी,’ ओल्ड इनका म्यानेजर राम श्रेष्ठले भने । २०५३ सालमा नेपाली कांग्रेसका सभापति गिरिजाप्रसाद कोइराला बन्दीपुर आए । बन्दीपुर उनका विश्वासपात्र गोविन्दराज जोशीको चुनाव क्षेत्र थियो । बन्दीपुरेले कोइरालासँग माग राखे– ‘यो सहरको पुनर्उत्थानका लागि डुम्रे–बन्दीपुर सडक पक्की बनाइदिनुपर्‍यो, ।’ दिउँसो टुँडिखेलमा आमसभा थियो । कोइरालाले उनकै शैलीमा भाषण ठोके, ‘यो नाथे ८ किलोमिटर सडक भर्खरै पिच गर्न लाइदिन्छु ।’ बन्दिपुरे हर्षित भए । एक वर्ष बित्यो, दुई वर्ष बित्यो । सडक कालोपत्रे भएन । २०५६ साल आमनिर्वाचनको वर्ष थियो । जोशी र कांग्रेस उपसभापति रामचन्द्र पौडेललाई जिल्लावासीले र्‍याख्र्‍याख्ती पारे, ‘खै त तिम्रा नेताले दिएको आश्वासन पूरा भएको ?’ कोइरालाको कानमा गुनासो पुग्यो । उनी प्रधानमन्त्री थिए । तुरुन्तै बाटो पक्की गर्न उर्दी दिए । अहिले डुम्रे–बन्दीपुर सडकखण्ड लोभलाग्दो छ । करिब १५ मिनेटमै ६ सय मिटर उक्लने यो बाटोको ‘ड्राइभ’ रोमाञ्चक लाग्छ । बन्दीपुरको पर्यटनले चोला फेरेको भने २०५६ सालपछि मात्र हो । यो साल युरोपियन युनियनको सहयोगमा इको कल्चरल टुरिजम् प्रोजेक्ट सुरु भयो । त्यसको अध्यक्ष बनाइए, भानु माध्यमिक विद्यालयमा २९ वर्ष शिक्षण गरी केही वर्षअघि अवकाश लिएका शिक्षक लक्ष्मीनारायण भट्टराई । भट्टराईको पुर्खा १५ पुस्ताअघि बन्दीपुर आएका थिए । उनलाई बन्दीपुरप्रति औधी लगाव र माया थियो । ‘म भर्खरै रिटायर्ड भएको थिए । भगवान नमान्ने, ढुङ्गापूजा नगर्ने । तर, समाजको लागि केही गरांै भन्ने थियो,’ उनले सम्झिए । इको टुरिजम् प्रोजेक्टको संयोजक भएपछि भट्टराई लागि परे । ‘बन्दीपुरको मुहार फेर्ने यो राम्रो अवसर हो भन्ने मलाई लाग्यो,’ उनले भने । ५० लाखको यो आयोजना अन्तर्गत स्थानीयको सहयोगमा २२ वटा विभिन्न काम भए । यी काममध्ये बन्दीपुर पुनर्उत्थानका लागि सबैभन्दा दुरगामी कदम भयो– मूल सहर छिर्ने बाटोमा तेस्र्याइएको एक फिट अग्लो पर्खाल । यो पर्खालले सहरभित्र सवारीसाधन लैजान बन्देज गरेको छ । ‘साँच्चै बन्दीपुरलाई अलग पहिचानको सहर बनाउने भए सवारी साधन निषेध गरेर सडकमा ढुङ्गाका स्लेट छाप्नुपर्छ भन्ने निष्कर्षमा हामी पुगेका थियौं,’ भट्टराईले सम्झिए । धेरै राम्रो कामजस्तै यसको पनि विरोध भयो । मूल बजारमा भर्खरै फर्किन थालेका व्यापारीहरू व्यापार सुक्ने डरले सशंकित भए । पर्खाल लाउने र ढुङ्गाको स्लेट छाप्ने कामको धुँवादार विरोध भयो । यो योजना असफल बनाउने निर्णय गरे उनीहरूले । ढुङ्गा छाप्ने काम सुरु हुने दिन कार्यक्रम बिथोल्न सहरका ५० जनाजति युवाको समूह बन्यो । स्लेट छाप्ने पक्षधरले बुद्धि लगाए । जनान्दोलन सकेर नेकपा माओवादी भर्खरै खुला राजनीतिमा आएको थियो । उसको धाकका अगाडि कोही टिक्दैन थिए । उनीहरूले तनहुँ क्षेत्र नम्बर दुईका माओवादी नेता भुमिनन्द लामिछानेलाई हात लिए । लामीछाने सहमत भए । उनलाई शिलान्यास समारोहका दुई प्रमुख अतिथिमध्ये एक बनाइयो । लामिछानेले कसैले विरोध गरे ठीक नहुने र माओवादी पार्टीले ‘देखाइदिने’ भाषण गरे । विरोधकर्ताहरू हटे । काम विस्तारै अघि बढ्यो । ‘हामी पढेलेखेका मानिस लाठीमुङ्ग्री गर्नसक्ने कुरा थिएन,’ भट्टराईले भने, ‘लामिछानेले बोली मुङ्ग्री गरेर भ्याइदिए ।’ बाटोसँगै मूल बजारका मन्दिर र सार्वजनिक भवनहरूको जिर्णोद्धार भयो । पध्म पुस्तकालयको जस्ताको छानो निकालेर झिँगटी हालियो । विन्ध्यवासिनी मन्दिरको सिमेन्टको पर्खाल हटाएर परम्परागत इँटाको लगाइयो । अरु पनि सार्वजनिक भवनहरूले मुहार फेरे । मूल चोक लोभलाग्दो भयो । आज बन्दीपुर बजारमा गाडी नछिर्ने नेपालको एकमात्र मौलिक सहर भएको छ । बाह्य र आन्तरिक पर्यटक आकर्षित भएका छन् । उहिलेका कपडा पसल र स्टोर हाउसहरूको ठाउँमा सडकको दुवैपट्टी होटल र रेस्टुरेन्ट खुलेका छन् । स्तरीय होटल र रिसोर्ट १५ वटा जति छन् यहाँ । साढे एक घन्टामा सिद्धगुफा पुगिन्छ, दुई घन्टा पश्चिम हिँडे पुरानो मगर गाउँ रामकोट । तीन घन्टा दक्षिण झरे सेती किनार, एक घन्टा उत्तर झरे मस्र्याङ्दी ।