अदालतको अवहेलना गरेको ठहर गर्दै पूर्वस्वास्थ्य सचिव सुधा शर्मालाई सर्वोच्चले ५ हजार रुपैयाँ जरिवाना गर्ने फैसला गरेको छ । न्यायाधीशद्वय रामकुमारप्रसाद शाह र वैद्यनाथ उपाध्यायको संयुक्त इजलासले शर्मालाई अदालतको आदेश पालना नगरेको अभियोगमा दोषी ठहर गरेको हो । झन्डै २५ वर्षअघि स्वास्थ्य सेवा निर्देशनालय सुर्खेतले निकालेको विज्ञापन शर्मा दण्डित हुनुको कारणसँग सम्बन्धित छ । निर्देशनालयले २०४६ फागुन २४ गते लोकसेवा आयोगको बुलेटिनमा तथ्यांक सहायक पदका लागि ९ जना आवश्यक भएको विज्ञापन प्रकाशित गरेको थियो । विज्ञापनअनुसार आवेदनहरू परेपछि २०४७ वैशाख २३ मा निर्देशनालयले आवेदकहरूसँग अन्तर्वार्ता पनि लिएको थियो । तर त्यसको नतिजा प्रकाशित नभएपछि आवेदकहरूले निर्देशनालयमा गएर दबाब दिएका थिए । निर्देशनालयले २०५१ मै स्वास्थ्य मन्त्रालयमा नतिजा प्रकाशित गरिदिन पत्रसमेत पठाएको थियो । तर मन्त्रालयले निकै आलटाल गरेर अन्तमा 'फाइल नै हरायो' भन्ने जवाफ दिएको थियो। आजको कान्तिपुरमा खबर छ। त्यसपछि सर्वोच्चमा २०६५ मा आवेदकमध्येका एक यज्ञदेव भट्टले तत्कालीन स्वास्थ्य सचिव शर्मालाई विपक्षी बनाएर रिट दायर गरेका थिए । न्यायाधीशद्वय अनुपराज शर्मा र रामकुमारप्रसाद शाहले त्यसमाथि फैसला गर्दै परीक्षा रद्द भएको भए त्यहीअनुसारको बेहोरा सार्वजनिक गर्न, रद्द नभएको भए कानुनबमोजिम नतिजा प्रकाशित गर्न २०६७ चैत १७ मा आदेश जारी गरेको थियो । जसअनुसार १५ दिनभित्र नतिजाको स्थितिका बारेमा मन्त्रालयले कुरो टुंगो लगाउनुपर्ने थियो । तर त्यसको कुनै कार्यान्वयन नभएपछि निवेदक भट्टले सचिव शर्माविरुद्ध अदालतको अवहेलना गरेको भन्दै अर्का निवेदन पेस गरेका थिए २०६८ मंसिर २८ मा । अहिलेसम्म अस्थायी पदमा ३० वर्षसम्म जनस्वास्थ्य कार्यालय बैतडीमा प्राविधिकका रूपमा काम गरेका निवेदक भट्टले दाबी गरेअनुसारै शर्माबाट अदालतको अवहेलना भएको ठहर सर्वोच्चले गरेपछि उनलाई जरिवाना तिराउने फैसला भएको हो ।
नेकपा–माओवादीका सचिव नेत्र विक्रम चन्द विप्लवले चार दल र सरकारले गोलमेच सम्मेलनमा देखाएको लचकतालाई पार्टीले सकारात्मक रुपमा लिएको बताएका छन् । क्रान्किारी पत्रकार महासंघ कैलालीले आज धनगढीमा आयोजना गरेको पत्रकार सम्मेलनमा चन्दले राज्यको पुर्नसंरचना र प्रगतिशिल भूमिसुधार गोलमेचका एजेण्डा भएको बताए । उनले गोलमेच सम्मेलन मार्फत उच्च स्तरीय सहमति गरी जनताको संविधान समेत निर्माण गर्न सकिने बताए । ‘गोलमेच मार्फत उच्च स्तरीय सहमति गरेर जनताको संविधान बनाउन सकिन्छ’ उनले भने–‘अमूर्त संविधान सभाको निर्वाचन गर्नुको कुनै काम छैन ।’ उनले मंसिर ४ गते हुने भनिएको संविधान सभाको निर्वाचन चाहना विपरित भएकाले जनताले नै असफल पार्ने बताए । ‘संविधान सभाको निर्वाचन त जनताले नै असफल पार्छन् । हामीले त्यसको नेतृत्व मात्रै गर्ने हो’ उनले भने । उनले संविधान सभाको चुनाव सिक्किमीकरण र सहमति उल्ट्याउने प्रतिगामी कदम भएको आरोप लगाउँदै अमूर्त चुनावले राष्ट्रियतामा समस्या ल्याउने बताए । उनले सरकारले सर्त सहित वार्तामा बोलाउने काम गैर जिम्मेबार भएको भन्दै आफूहरु निसर्त वार्तामा बस्ने बताए । उनले ८-९ गते भित्रै सरकारले वार्ताका लागि दिएको पत्रको आधिकारिक जवाफ दिने बताए । ‘वैद्य जी मधेश तिर हुनुहुन्छ । हामी ८÷९ गतेसम्ममा पत्रको जवाफ दिन्छौं’ उनले भने–‘वार्तामा बस्ने नबस्ने भन्ने कुरा त्यसपछि तय हुन्छ ।’ उनले संक्रमणकालिन राजनीतिका मुख्य आधार १२ बुँदे सहमति, विस्तृत शान्ति सम्झौता र अन्तरिम संविधान विपरित काम भैरहेको भन्दै सहमतिको दस्तावेज अन्तरिम संविधान खारेज गर्ने काम भएको आरोप लगाए । ‘विगतका सहमतिलाई उल्ट्याएर अघि बढ्न खोजिदैछ’ उनले भने–‘विदेशी शक्तिको इशारामा सहमति उल्ट्याएर राष्ट्रियता कमजोर बनाउने खेल भैरहेको छ ।’ उनले राष्ट्रियता जोगाउने जिम्मेबारी हरेक राष्ट्रवादीको काँधमा आएको भन्दै पूर्व राजा ज्ञानेन्द्रसँग पनि राष्ट्रियताका सवालमा कार्यगत एकता हुनसक्ने बताए । ‘राष्ट्रियताका सवालमा कुरा मिल्न सक्छ भनेको मात्रै हो’ उनले भने–‘फेरि कुरा लम्ब्याएर राजासँग नजोड्नु होला ।’ उनले चार दलका कारण नै मुलुक संकटमा फसेको भन्दै मुलुकलाई संकटमुक्त बनाउने जिम्मेबारी सबैको भएको बताए । एक अर्को प्रसंगमा विप्लबले आफ्नो पार्टीसँग छन् भनिएका हतियार भन्दा बढि हतियार दीपक मनाङ्गे र घैंटेसँग रहेको भन्दै सरकारलाई त्यसतर्फ ध्यान दिन आग्रह गरे । ‘हामीसँग हतियार छैन । त्यो हतियार हामीले प्रचण्ड मार्फत अनमिनलाई बुझाई सकेका छौं’ उनले भने–‘हतियार भए नभएको जवाफ हामीले हैन प्रचण्डले दिनुपर्छ ।’ पोखरामा सम्पन्न पार्टीको बैठकले पास गरेको एजेण्डाका बारेमा कार्यकर्ताहरुलाई जानकारी दिन विप्लब लगायतको टोली सुदूरपश्चिमका विभिन्न जिल्लाको भ्रमणमा रहेको छ ।
कैलालीको गेटा गाविस वडा नम्बर ३ स्थित राजमार्गमा गएराति भएको मोटरसाइकल दुर्घटनामा एकजनाको ज्यान गएको छ भने अर्का एकजना घाईते भएका छन्। प्रहरीका अनुसार म १ प ५५९९ नम्बरको मोटरसाइकलमा सवार भारतीय नागरिक दूध नाथको ज्यान गएको छ भने मोटरसाइकल चालक कञ्चनपुर बेलौरीका प्रेम बिष्ट घाईते भएका छन्। भारतको प्रतापगढ घर भई कञ्चनपुरको बेलौरीमा इट्टा व्यवशाय गर्दै आएका मृतक भारतीय नागरिकको उपचारका क्रममा सेती अञ्चल अस्पतालमा ज्यान गएको जिल्ला प्रहरी कार्यालय कैलालीले जानकारी दिएको छ। प्रहरीले अत्तरीयाबाट बेलौरीतर्फ जाने क्रममा दुर्घटना भएको जनाएको छ। उता, कैलालीकै चौमाला गाविस राजिपुरमा लु १ ख ६७९६ नम्बरको बस विद्युत पोलमा ठोक्किएको छ। प्युठानबाट महेन्द्रनगर तर्फ गैरहेको बसमा यात्रारत केही यात्रु सामान्य घाईते भएको इलाका प्रहरी कार्यालय चौमालाका प्रहरी हवल्दार भीम रावलले जानकारी दिएका छन्। पूर्वपश्चिम राजमार्गमा गुडिरहेको बस अनियन्त्रित भएर विद्युत पोलमा ठोक्किएको प्रहरीले बताएको छ।
बोक्सीको आरोपमा महिलामाथि हुने हिंसाका घटना नियन्त्रण हुन नसक्दा रौतहटमा एक महिलाले यातना पाएकी छिन् । पथराबुधराम ५ की ४० वर्षीया रेणेदेबी जयसवाललाई बोक्सीको आरोपमा छिमेकीले निर्घात कुटपीट गरेका छन् । पीडित जयसवालका छिमेकी हरेन्द्र रायको १० वर्षीया छोरीलाई बोक्सी तन्त्रमन्त्रद्धारा विरामी पारेको भन्दै उनका घरका सदस्यहरु मिलेर यातना दिएका हुन् । पीडित महिलाका पति वैदेशिक रोजगारीका लागि खाडी मुलुकमा छन् । घरमा भएको छोरा पनि सदरमुकाम गौरमा बस्दै आएको बेला उनीमाथि आक्रमण भएको समाचार नेपाल समाचारपत्र दैनिकमा छ ।
नेपालमा अन्तराष्र्टिय गैरसरकारी संस्था (आईएनजिओ) मार्फत चार वर्षयता झण्डै साढे चार खर्ब रुपौयाँ भित्रिएको छ। यो रकम लगभग नेपालको वार्षिक बजेटको हाराहारी छ। तर, ती संस्थाले गरेको खर्च भने अपारदर्शी भएको नयाँपत्रिकामा टेकराज थामिले समाचार लेखेका छन्। समाजकल्याण परिषद्को तथ्यांकअनुसार आइएनजिओबाट चार वर्ष यता चार खर्ब ३६ अर्ब ८ करोड २७ लाख ३१ हजार ९ सय ९९ रुपैयाँ नेपाल भित्रिएको छ। चालू आर्थिक वर्षको नेपालको वार्षिक बजेट नै पाँच खर्ब १७ अर्ब २४ करोड रुपैयाँ छ। परिषद्का अनुसार नेपालमा अहिले १ सय ८७ आइएनजीओ छन्।
अनुहारमा मासुको डल्लो पलाएका तनहुँ छिपछिपेका २८ वर्षीय हेमराज गुरूङको यो अनुहार हेर्दा जो कोही पनि झसंग हुने गर्दथे अब भने उनको देखेर कोही झसंग हुनु नपर्ने भएको छ। अनुहारमा मासुको डल्लो पलाएका गुरूङको राजधानीको सुश्मा कोइराला मेमोरियल अस्पतालमा अप्रेसन गरी मासुको डल्लो फ्याकेपछि उनको अनुहार देखेर जोकोही पनि झसंग हुनु नपर्ने भएको हो। गुरूङका दाजु नवराज गुरूङका अनुसार अनुसार डा.सन्तोस बिक्रम भण्डारीको नेतृत्वको टोलीले १८ घण्टा लगाएर उनको अनुहारको अप्रेसन गरेको थियो। अनुहारबाट तीन किलो मासु निकालिएको थियो। अप्रेसन गरिएको पाँच दिनमा सुश्मा कोइराला मेमोरियलमा राखिएको भएपनि होस नआएपछि भेन्टिलेटरमा राख्नका लागि ग्वार्कोको ग्लोबल हस्पिटलमा राखिएको थियो। उक्त अस्पतालमा ११ दिन राखेर उपचार गरिएको थियो। गुरूङको उपचारमा झण्डै १२ लाख खर्च भएको दाजु नवराजले बताए। त्यसमध्ये ग्लोबलमा २ लाख ५८ हजार रकम तिरेको बताए। मेमोरियलको रकम एक विदेशी संस्थाले तिर्ने भनेपनि आजसम्म नतिरेको उनले दुःखेसो पोखे। गुरूङको उपचारका लागि विभिन्न व्यक्तिहरुबाट सहयोग भएको छ। जसमध्ये तनहुँ घर भई हाल अमेरिकामा रहेका शिव मल्लले १९ हजार ४ सय १२, बेलायतमा बसोबास गर्दे आएका राम गुरूङले २० हजार २ सय ६२ र सुरेश गुरूङले १४ हजार ५ सय ५९ रुपैयाँ सहयोग प्रदान गरेका थिए। त्यस्ौगरी कास्की घर भएकी सरिता गुरूङले फेसबुकमार्फत ३५ हजार ५ सय संकलन गरी सहयोग गरेकी छन्। पहिलो चरणको अपरेसन सकिएपनि प्लाष्टिक सर्जरीलगायत अन्य काम बाँकी रहेको गुरुङका दाजु नवराज गुरुङले बताए। ऋण धन गरेर तीन लाख संकलन गरियो अब भने सम्ास्या पर्ला जस्तो उनले भने। त्यस्तै विदेशी संस्थाले तिर्ने भनेको रकम नतिरिदिए त झन निकै समस्या हुने नवराजको भनाई छ। अनुहारभरि मासुको डल्लो लिएर हिड्नु पर्दा निकै पीडा भोग्दै आएका हेमराज अब भने खुसी छाएको बताउँछन्। तर, हेमराजलाई उपचारमा लागेको खर्चले भने सताउन थालेको छ । उपचार गर्नुभन्दा अगाडिको तस्विर
प्रधानमन्त्री सुशील कोइराला सरकारले मनोनीत गर्ने २६ सभासद् र प्रमाणीकरणका विषयमा एमाले र कांग्रेसबीच उठेको विवादबारे छलफल गर्न अहिले आइतबार ३ बजे एमाले अध्यक्ष झलनाथ खनाल निवास डल्लु पुगेका छन्। खनालसँग भेटेपछि प्रधानमन्त्री कोइरालाले ४ बजे राष्ट्रपति रामवरण यादवसँग भेट्ने कार्यक्रम छ। त्यसपछि प्रमाणीकरणबारे उठेको विवादमा छलफल गर्न कांग्रेस र एमालेका शीर्ष नेताहरुबीच छलफल हुने कार्यक्रम छ। संविधान प्रमाणीकरण र संविधान जारी गर्ने प्रक्रियाबारे शनिबार रातिसम्म बालुवाटारमा बसेर कांग्रेसका नेताहरुले चारबुँदे प्रस्ताव तयार गरेका थिए। उक्त प्रस्तावमा शीतलनिवासको धारणा बुझ्न आइतबार बिहान कानुनमन्त्री नरहरि आचार्य र कांग्रेस नेता आनन्दप्रसाद ढुंगाना पुगेका थिए। कांग्रेसको सोही प्रस्तावमा छलफल गर्न प्रधानमन्त्री कोइराला डल्लु पुगेका हुन्।
घरायसी झगडाका कारण आफ्नै काकाद्वारा पेट्रोल छर्किएर आगो लगाइँदा घाइते भएका बाँकेको जयसपुरका तीन जना बच्चा र उनकी आमालाई थप उपचारका लागि काठमाडौ पठाइएको छ। आगलागीबाट उनीहरुको शरीरको ४० प्रतिशतभन्दा बढी भाग जलेको छ। आगलागीबाट गम्भीर घाइते भएका देखिएका ५ वर्षीया छोरी मारिया, ३ वर्षीय रियाजुल र १० महिना छोरा रिहान र उनकी आमा चाँदनीलाई प्रारम्भिक उपचार पछि प्लाष्टिक सर्जन भएको सुबिधा सम्पन्न अस्पतालमा रिफर गरिएको भेरी अंचल अस्पताल नेपालगन्जका प्रमुख डा पिताम्बर सुबेदीले बताए। अस्पतालले सुबिधासम्पन्न अस्पतालमा लैजान रिफर गरेपछि इन्सेक क्षेत्रीय कार्यालय नेपालगन्जको पहलमा बिरामीहरुलाई दुईवटा एम्बुलेन्स मार्फत काठमाडौ पठाइएको हो। आगलागीबाट घाइते भएका चार जनालाई काठमाडौँस्थित बर्निङ भ्वाइलेन्स सर्भिसले निशुल्क उपचार गरिदिने प्रतिबद्धता जनाएपछि घाइतेहरुलाई काठमाडौँ पठाइएको इन्सेकका क्षेत्रीय संयोजक शिब खकुरेलले जानकारी दिए। दाइको बच्चा र भाउजूहरुलाई आगो लगाएर मार्ने कार्यमा संलग्न रहेका सद्धाम सलमानीलाई बाँके प्रहरीले पक्राउ गरेको छ। आफ्नै बुहारी र नातिनातिनीलाई पेट्रोल खन्याएर जलाउने कार्यमा सहयोगीको भूमिका खेलेको अभियोगमा सद्धामकी आमा नुरजँहा र बुवा मेराजलाई पनि बाँके प्रहरीले पक्राउ गरी अनुसन्धान सुरु गरेको छ। डोल्पामा सैलुन पसल चलाउँदै आएका दाजु रियाजसँग झगडा गरेर डोल्पाबाट सद्धाम २ दिनअघि मात्रै नेपालगन्ज घर फर्किएका थिए।
उसै त आगोले जलेर भतभती पोल्ने घाउ, त्यसमाथि मलमबिना दुईदिनसम्म घरमै थुनेर थप थातना दिँदाको पीडा! चैत ३ गते दाइजोको निहुँमा पतिद्वारा जिउँदै जलाइएकी बाँकेकी रिहाना सेख ढलाफीलाई यतिखेर जलेको घाउ बरु त्यती दुख्दैन, जति आफ्नै पतिबाट पाएको पीडा र यातना दुख्छ। आजको नागरिक दैनिकका पवित्रा सुनारले खबर लेखेकी छन्। उनी घरि आगोले खर्लप्पै निलेको आधा शरीर नियाल्छिन्,घरि एकोहोरो टोलाउँछिन् विगततिर, जहाँ सँगै जीन्दगी बिताउँछु भनी निकाहा गरेका पतिबाट्ट पाएको यातनाबाहेक उनीसँग केही छैन। त्यो फागुको दिन थियो। विगतमा पनि पटकपटक दाइजोको कुरा झिकेर यातना दिने पति फरिद सेख त्यस रात अली बढ्तै उग्र भए। रिहानाको दुबै हात बाँधेर सुम्ला उड्नेगरी जिउभरी बेल्ट बर्साए। गुप्ताङ्गमा चुरोटले पोले। पीडा सहन नसकेर उनी ओछ्यानमै घोप्टो परिन्। एकछिन सबै शान्त भयो। तर, यो शान्ति क्रुरताको अन्त्य थिएन। राती ११ बजेतिर सासूले पछाडिबाट आएर रिहानाको जिउमा मट्टीतेल खन्याइन्। उनी अत्तालिइन्र बेल्टको चुटाइले पहिलेनै उनी हल न चल भइसकेकी थिइन्। आगो लगाउन खोजे भनेर जान्दाजान्दै भाग्न सकिनन्। उनी चलमलाइरहेकी थिइन्, एक्कासी लोग्ने आएर झ्वार्र आगो सल्काइहाल्यो। उपचारका लागि मंगलबार वीर अस्पताल ल्याइएकी रिहानाले आफ्नो यो पीडा सुनाउँदा मिनेट मिनेटमा उनका गला अवरुद्ध भइरह्यो। बाँके लक्ष्मणपुर ८ मियापुरकी रिहानालाई मोटरसाइकल र भैसी दाइजो नल्याएको भन्दै उनकै पति र सासूले जलाएर मार्ने प्रयास गरेका हुन्। शीररको तल्लो भाग पुरै जलेकी उनलाई दुई दिन घरमै राखेर उपचार बहानामा भारत बहराइच पुर्‍याएर घटना गुपचुप पारिएको थियो।
उपप्रधान तथा गृहमन्त्री वामदेव गौतमले अपराधीलाई कारबाही गर्नुपर्छ भनी संगठित अपराध निवारण अध्यादेश २०६९ ल्याएको उल्लेख गर्दै सदनमा यो अध्यादेशलाई समर्थन गर्न सोमबार सबै दलका सभासद्सँग आग्रह गरेका छन्। गौतमले तत्कालीन सरकारले अन्तर्राष्ट्रिय जगतमा व्यक्त गरेको प्रतिबद्धता बमोजिम पनि यस्ता गम्भीर विषयमा ऐनकानुन आउन नसकेको उल्लेख गर्दै एमाओवादीको पछिल्लो सरकारले पनि यसप्रकारका कानुनी व्यवस्थाको कार्यान्वयन गर्ने प्रतिबद्धता स्वरुप त्यतिबेला नेपाललाई कालोसूचीमा राख्नेसम्मको अबस्था अन्तर्राष्ट्रिय जगतमा आएपछि तत्कालीन सरकारले यो कानुन ल्याएको जानकारी दिए। उनले भने, ‘पहिला सरकारले यो अध्यादेश ल्याउँदा निर्वाचनका लागि गठित सरकारले ल्यायो। त्यतिबेला सदनमा रहेका प्रमुख दलहरुले पनि सहमत जनाएका थिए। तसर्थ यो अनुमोदन गर्नु पर्छ।’ उनले प्रतिस्थापन विधेयक ल्याउँदा कतिपय कमीकमजोरी सच्याउन र प्रष्ट नभएका दफामा थप प्रष्ट पार्नसक्ने बताए। सरकारले ल्याएको संगठित अपराध निवारण अध्यादेश २०६९ अस्वीकार गरियोस् भन्ने प्रस्ताव उपर छलफलमा भाग लिँदै एनेकपा माओवादीका सभासद् रामनारायण विडारीले प्रश्न गरे, ‘यो अध्यादेश संसद नभएकै बेला किन चाहियो? सदन बाहिरबाट विदेशीको इसारामा आफ्नै जनतालाई अपराधी बनाउन ल्याएको हो? यसको जवाफ चाहियो।’ उनले भने, ‘हुन त यो अध्यादेश यसअघिको सरकारले ल्याएको हो, तर पनि त्यस सरकारका प्रमुख र मन्त्रीले अहिलेसम्म पनि स्पष्टीकरण दिन सकेका छैनन।’ नेपाली कांग्रेसका सभासद् रमेश लेखकले अध्यादेशमा ३ वर्षभन्दा बढी सजाय हुने अपराधमा तीनजना भन्दा बढी मिलेर गरेमासंगठीत अपराधमा पर्छ भनेको उल्लेख गर्दै भने, ‘यसले भोलि फौजदारी न्यायमा समस्या पार्न सक्छ। तसर्थ यसको प्रतिस्थापन विधेयक ल्याउँदा बडो ध्यान दिएर मात्रै कमीकमजोरीमा संसोधन गरी ल्याउनु पर्छ।’ त्यस्तै एमालेका नेता सुरेन्द्र पाण्डेले अध्यादेशको समर्थन गर्दै भने, ‘हाम्रादेशका नागरिक बाहिर जाँदा त्यहाँका अपराधीले हत्या गर्दा उनीहरुको जीवन रक्षासँगै कानुनी उपचारको अपेक्षा गरेजस्तै हाम्रो देशमा पनि कतिपय विदेशी आउँदा अपराधीको सिकार हुदा त्यसलाई नियन्त्रण गर्न पनि यो अध्यादेश चाहिन्छ।’ उनले थपे, ‘हामी आफैँ सरकारमा बसेर हाम्रै भ्रातृ संस्थाहरुले आपराधिक क्रियाकलाप गर्दा वा हतियारसहित हिँड्दा प्रहरीले पक्र्यो भने सडकमा उत्रनुले के सन्देश दिन्छ?’ पाण्डेले अन्तर्राष्ट्रिय क्षेत्रमा नेपाल अपराधिक कृयाकलापमा नियन्त्रणको निम्ति प्रतिबद्ध छ भनी आश्वस्त पार्न पनि यो अध्यादेश आवश्यक रहेको बताए। यो अध्यादेश खिलराज रेग्मी नेतृत्वको सरकारले जारी गरेको नभई एमाओवादीका नेता बाबुराम भट्टराईको नेतृत्वको सरकारले जारी गरेको हो।
न्यायाधीश र अदालतमा कार्यरत विशिष्ट श्रेणीका पदाधिकारीलार्ई गैरसरकारी संस्थाका कार्यक्रममा सहभागी हुन रोक लगाइने भएको छ । न्यायाधीशहरू कार्यालयको काम छाडेर राष्ट्रिय तथा अन्तर्राष्ट्रिय संस्थाका कार्यक्रममा सहभागी हुने क्रम बाक्लिएको भन्दै यस्ता कार्यमा रोक लगाउन सर्वोच्च प्रशासन र न्यायपालिकाका पाँचओटा ट्रेड युनियनहरूले बिहीबार सहमतिसमेत गरेका आजको राजधानीमा खबर छ । यो सहमतिपछि अब तालिम दिने र कार्यपत्र पेस गर्ने नाममा कार्यालय समयमा एनजीओ, आईएनजीओको कार्यक्रममा सहभागी हुन पूर्णतया बन्देज लगाइने सर्वोच्च प्रशासनले जनाएको छ । अदालत र ट्रेड युनियनबीच गैरसरकारी संस्थाका कार्यक्रममा सहभागी हुन अदालतका तर्फबाट मनोनयन गरेर पठाउने परिपाटीसमेत अन्त्य गर्ने सहमति भएको नेपाल निजामती कर्मचारी संगठनका विभागीय अध्यक्ष केदार अधिकारीले बताए । अदालतमा विभिन्न विकृति बढ्दै गएको भन्दै कर्मचारीहरू चरणबद्ध आन्दोलनमा उत्रिएपछि बिहीबार रजिस्ट्रार लोहितचन्द्र शाह र पाँच ट्रेड युनियनबीच ५८ बुँदे सहमति भएको हो । यो सहमतिसँगै आन्दोलनका सबै कार्यक्रम फिर्ता लिइएको ट्रेड युनियनहरूले जनाएका छन् । सर्वोच्च अदालतले बनाएको न्यायाधीश आचारसंहितामा समेत न्यायाधीशहरू गैरसरकारी संस्थाका कार्यक्रममा सहभागी हुन नहुने उल्लेख छ । तर, न्यायाधीशहरूले यसको उल्लंघन गर्दै कार्यालय समयमा नै यस्ता कार्यक्रमलार्ई प्राथमिकतामा राख्दै आएका थिए । सर्वोच्च प्रशासनले न्यायाधीश र कर्मचारीलार्ई तोकेरै गैरसरकारी संस्थाका कार्यक्रममा पठाउन थालेपछि कर्मचारीहरू आन्दोलित बनेका थिए । नेपाल निजामती कर्मचारी संगठन, नेपाल निजामती कर्मचारी युनियन, नेपाल राष्ट्रिय कर्मचारी संगठन, राष्ट्रिय स्वतन्त्र कर्मचारी मिलन केन्द्र र राष्ट्रसेवक कर्मचारी संगठनका प्रतिनिधि र रजिस्ट्रार शाहबीच भएको सम्झौतामा राजपत्र अनंकित कर्मचारीलार्ई दुई वर्ष नपुगी अबदेखि जथाभावी सरुवा नगर्ने सहमति पनि भएको छ ।
एकीकृत नेकपा माओवादीका प्रवक्ता अग्नीप्रसाद सापकोटाले विस्तारित बैठकपछि पुनः डा बाबुराम भट्टराई उपाध्यक्ष पदमै फर्कने दाबी गरेका छन्। रिपोर्टर्स क्लब नेपालले सोमबार आयोजना गरेको साक्षात्कार कार्यक्रममा बोल्दै सापकोटाले भने, 'बाबुरामजीले अर्को पार्टी पनि खोल्नु हुन्न, पार्टी पनि छाड्नु हुन्न। उहाँ विस्तारित बैठकबाट उपाध्यक्षमा फर्केर एमाओवादीमै सक्रिय रहनु हुन्छ।' साक्षात्कार कार्यक्रममा प्रवक्ता सापकोटाले कम्यूनिष्ट पार्टी भित्र सधै एकैजनाले मात्र नेतृत्व गरिरहने अवस्था नहुने भएकोले त्यसलाई स्थापित गराउन उपाध्यक्ष भट्टराईले पदत्यागको घोषणा गरेको बताए। उद्यपि उनले गरेको त्यागले पार्टीलाई एकताबद्ध गर्न सकिने भएपनि अहिलेको अवस्थामा त्याग गर्ने बेला नभएको बताए। प्रवक्ता सापकोटाले भने– 'अहिले नै नेतृत्वले पद छाडि हाल्नु पर्ने बेला भएको छैन। तर अब तयारी गर्दै जानु पर्छ।' उनले पार्टी भित्र नेतृत्वको श्रृंखला बनेपछि नेतृत्व हस्तान्तरण हुँदै जाने भन्दै त्यसबेला अहिलेका नेतृत्व बैचारिक र राजनीतिक सल्लाह दिने उच्च पदमा रहने स्पष्ट पारे। विस्तारित बैठकले अध्यक्षको सांगठनिक प्रतिवेदन, संगठन सम्बन्धी नियमावली, पदविभाजन, कार्य विभाजन र भट्टराईको त्यागपत्रको समिक्षा र निर्वाचन अभियान सम्बन्धी रणनीति बनाउने जानकारी दिदै त्यसपछि एक भएर एमाओवादी चुनावमा होमिने दावी गरे। पार्टी भित्र, बाहिर चित्रण गरिए जस्तो यो विवादले निर्वाचन र स्वयम पार्टीलाई कुनै असर नपर्ने दावी गर्दै प्रवक्ता सापकोटाले अहिलेको विवादले महाधिवेशनले तयार पारेको राजनीतिक कार्यदिशा अनुसारको सांगठनिक संरचना निर्माण गर्ने विश्वास ब्यक्त गरे। ११ बुँदे राजनीतिक समिति, २५ बुँदे बाधा अडकाउ फुकाउ, खिलराज रेग्मी नेतृत्वको सरकारको विघठन बाहेक सबै विषयमा छलफल गर्न तयार रहेको स्पष्ट पार्दै उनले भने–मंसिर ४ को निर्वाचनलाई असर पर्ने बाहेक असन्तुष्ठ पक्षहरुको सबै माग पुरा गर्न तयार छौ। राजनीतिक समितिको विस्तार, मन्त्री परिषदको विस्तार, संख्याको अनुपात मिलाउ तयार छौ। दुई चार सिट थप्दैमा निर्वाचन हुन्छ भने त्यो पनि तयार छौ। एमाले बरिष्ठ नेता माधवकुमार नेपालले जनकपुरमा असन्तुष्ठको माग अनुसार राजनीतिक समिति खारेज गर्नुपर्छ भनि दिएको अभिब्यक्ति प्रति लक्षित गर्दै उनले यस्तो माग गर्ने माधवकुमार नेपाल चुनाव विरोधी भएको आरोप लगाए। सापकोटाले भने–समिति विघठन हुसक्दैन। यो बेला आएर यस्तो कुरा गर्ने हरुले निर्वाचन नचाहेको हो कि भन्ने आशंका उत्पन्न भएको छ। नेकपा–माओवादीले राखेको गोलमेच सम्मेलनको माग पुरानो भएको भन्दै पोखरामा जारी केन्द्रीय समितिको विस्तारित बैठकले चुनाव बहिस्कारको निर्णय गरे ऊ आफै राजनीतिक घेराबाट बाहिरिने चेतावनी दिए। साक्षात्कारमा नेकपा एमालेका नेता रघुवीर महासेठले सहमतिमा आउन नचाहनेका विरुद्ध बल प्रयोग गरेर भए प्नि मंसिर ४ गते संविधानसभाको निर्वाचन गराएरै छाड्नु पर्ने बताए। उनले भने–भारत पनि असाम लगायतका ठाँउमा विद्रोहीहरुले चुनाव नगर्न दवाव दिन्छ। नेपालमा पनि माओवादीले चुनाव नगर्न दवाव दिएकै हो तर बल प्रयोग गरेर चुनाव भएकै हो। अहिले पनि गर्नु पर्छ। यद्यपी उनले असन्तुष्ठ राजनीतिकदलहरुसँग बार्ता गरेर उनीहरुले उठाएका जायज माग हरु पुरा गर्नु पर्ने बताए। महासेठले भने–राजनीतिक समितिलाई विस्तार गर्नु पर्छ। असन्तुष्ठहरुलाई त्यसमा ल्याउनु पर्छ। मधेसवादी दलका नेताहरुल्ाई देश र जनताप्रति कुनै मतलब नभएको र उनीहरुलाई एमाओवादीले थामेर हिडेकोले निर्वाचन प्रतिको एमाओवादीको प्रतिबद्धतामा आशंका उत्पन्न भएको बताउँदै भने–मधेसी नेताहरुलाई देश र जनतासँग मतलब छैन। उनीहरुसँग हिजो ट्याम्पो चढ्ने पैसा हुँदैन थियो आज मर्सिडिज चढ्छन। यो कुरा माओवादीले ख्याल गर्नु पर्छ। एमाओवादी ईमान्दार भए मंसिर ४ मै निर्वाचन हुन्छ। एमाओवादीभित्रको विवादले निर्वाचनमा असर नपर्ने भए पनि पार्टी विभाजन भएकोले उ निर्वाचनमा जान हिच्कीचाईरहेको दावी गर्दै महासेठले मंसिरमा निर्वाचन नभए मुलुकमा विदेशी हस्तक्षेप बढ्ने चेतावनी दिए। सरकारको कार्य शैली प्रति असन्तुष्ठ देखिएका महासेठले सरकारलाई दलहरुले चुनाव गर्न पठाएको नकि नियूक्ती, सरुवा बढुवा गर्न भन्दै सरकारका मन्त्रीहरु निर्वाचन नगराएर आफ्नो आयू बढाउन उद्यत रहेको आरोप लगाए। उनले निर्वाचनको सुनिश्चिताको लागि प्रधानन्यायाधीशको पद समेत त्याग गर्न तयार रहन मन्त्री परिषद अध्यक्ष खिलराज रेग्मीलाई आग्रह गर्दै तोकिएको समयमा निर्वाचन हुन नसके रेग्मी सरकार नेपालको इतिहासमै कालो अक्षरले लेखिने दावी गरे। साक्षात्कारमा उनले संविधानसभा विधठनलाई पहिलो, प्रधानन्यायाधिस नेतृत्वमा सरकार गठनलाई दोस्रो, विरोधका बाबजुद अख्तियार दुरुपयोग अनुसन्धान आयोगमा लोकमान सिंह कार्कीको नियूक्ती तेस्रो प्रतिगमन भएको टिप्पणी समेत गरेका थिए।
एकीकृत नेकपा माओवादीका नेता वर्षामान पुनः अनन्तले जेठमा स्थानीय निकायको निर्वाचन हुनै नसक्ने भन्दै काग्रेस र एमालेले सस्तो लोकप्रियताको लागि जेठमा निर्वाचन गर्ने कुरा गरिरहेको आरोप लगाए । रिपोर्टर्स क्लबमा बुधबार आयोजित साक्षात्कार कार्यक्रमा उनले राज्यको पुर्नसंरचना नगरी स्थानीय निकायको निर्वाचन गरे राजनीतिक धु्रविकरण हुने र त्यसले संविधान निर्माण कार्यलाई नै प्रभावित गर्ने आशंका ब्यक्त गर्दै स्थानीय निकायको निर्वाचन गर्न खोज्नु संविधान निर्माण नगर्न खोजेको देखिने बताए । यद्यपि उनले स्थानीय निकायको निर्वाचन गरे आफूहरु सहभागि हुने र काग्रेस एमाले संविधान निर्माणमा संबेदनशिल नभएको एजेण्डा उठाउने स्पष्ट पारे। उनले संविधानसभामा नरहेका दलहरुसमेत संविधान निर्माणमा सहमतिमा आउने सम्भावना बढीरहेको बेला फेरि निर्वाचन गरे त्यसले दुरी बढाउने र कालान्तरमा गएर संविधान निर्माण नै प्रभावित हुने भन्दै नेताहरुको छवि बचाउन पनि अहिले संविधान निर्माणमा केन्द्रीत हुनु पर्नेमा जोड दिए । पहिचान र सार्मथ्यको आधारमा संघीयताको निर्माण गर्नेमा सहमति भईसकेकोले अब संघीयता कति बनाउने र सिमांकनमा छलफल थाल्नु पर्नेमा जोड दिदै पहिलो बैठक बसेको एक वर्षभित्र नेपाली जनतालाई प्रतिबद्धता अनुसारको संविधान कुनै पनि हालतमा दिनु पर्ने बताए।
चार दिनअघि अज्ञात अपराधीहरूको आक्रमणमा परेका एमाले नेता तथा बारा जिल्ला क्षेत्र नम्बर १ बाट संविधानसभा चुनावका प्रत्यासी मोहम्मद आलम ‘ब्रेन डेड’ अवस्थामा पुगेका छन्। काठमाडौं महाराजगञ्जस्थित शिक्षण अस्पतालको सघन उपचार केन्द्रमा भर्ना गरिएका आलम ‘ब्रेन डेड’ को अवस्थामा पुगेका र उनको श्वासप्रश्वास कृतिम रुपले जारी राखिएको अस्पताल स्रोतले भन्यो। उम्मेदवारको हत्याबाट व्यापक भय सिर्जना हुनसक्ने तथा चुनावी वातावरणमा निराशा आउनसक्ने हुँदा उपयुक्त समयमा यसबारे औपचारिक घोषणा हुने अड्कलबाजी गरिएको छ। भेन्टिलेटरको सहयोगबाट कृत्रिम श्वासप्रश्वास ‘मेन्टेन’ गर्न सम्भव भए पनि शरीरका विभिन्न अंगहरूलाई संरक्षण गर्न गाह्रो हुने हुँदा आलमको अवस्था अस्पतालका लागि चिन्ताको विषय समेत बन्न पुगेको स्रोतले बतायो। प्रत्यक्ष निर्वाचनका लागि मनोनयनपत्र दर्ता गरेको भोलिपल्टै भारतीय नम्बर प्लेटको मोटरसाइकलमा सवार व्यक्तिले प्रहार गरेको गोलीबाट आलमलाई टाउकोमा गम्भीर चोट पुगेको थियो। उनलाई तत्काल हेलिकोप्टरबाट काठमाडौं ल्याई शिक्षण अस्पतालमा भर्ना गरिएको थियो। मोहन वैद्यको नेतृत्वको नेकपा–माओवादी तथा अन्य ३३ दलले निर्वाचन वहिष्कार गरेर बनेको भयको परिस्थितिलाई आलम काण्डले थप त्रासदीपूर्ण बनाएको छ। हालै प्रहरी प्रमुख कुवेर सिंह रानाले सुरक्षाकर्मीहरूको बैठकमा आलमलाई निर्वाचन अवधिभर भेन्टिलेटरमा राख्नुपर्ने सुझाव दिएका थिए, सम्भावित प्रतिक्रिया र आक्रोसले हिंसाको रूप नलियोस् भन्दै।
साँझ झमक्क पर्न आटेको बेला जिल्ला प्रहरी कार्यालय गुल्मीको गेटमा २ वटा कार टक्क रोकिए। आँखामा चश्मा, कोरियन स्टाईलको कपाल, हिल सुज र पाईन्टमा एक यूवती कारको ढोका खोलेर प्रहरी कार्यालयमा भित्रीईन्। पछिपछि उनको व्याग समाउने पुरुष, दायाँपट्टी वकील र अरु २/३ जना पुरुष। उनी ओर्लने वित्तीकै जिल्लाका चर्चित नेताहरु पनि प्रहरी कार्यालयमा प्रवेश। बिहीबार साँझ जिल्ला प्रहरी कार्यालयमा सरकारको उच्च व्यक्ति प्रवेश गरेजस्तो तामझाम भयो। तर यो भिआईपिको स्वागतको तामझाम थिएन। फरक फरक नाम र फरक फरक जन्ममिति राखेर तीन वटा नागरिकता बनाएको आरोपमा पक्राउ परेकी अभियुक्तलाई प्रहरीले हिरासतमा लिँदाको दृष्य हो। गुल्मी दिगाम ७ माईत भई दुई ठाउँमा बिवाह गरेर छुट्टाछुट्टै नागरिकता बनाएकी नर बहादुर सूर्यवंसीकी छोरी तारा भनिने हरिकला झाँक्री नाम गरेकी एक महिलालाई म्याग्दीबाट पक्राउ गरेर जिल्ला प्रहरी कार्यालय भित्र्याउँदा कुनै उच्च पदस्थ व्यक्तित्व भित्रँदाको जस्तै तामझाम देखेर सर्बसाधारण समेत अचम्ममा परे। गत साउन महिनामा सञ्चारमाध्यमहरुमा एक व्यक्ति, दुइवटा नाम, तीनवटा नागरीकता शीर्षकको समाचार आएपछि सोधखोज हुँदै जाँदा भर्खरै मात्र प्रमाण पुर्‍याएर ति महिलालाई गुल्मी प्रहरीको पहलमा म्याग्दी प्रहरीले बिहीबार बिहान पक्राउ गरी साँझ गुल्मी ल्याएको हो। गत साउन महिनामा विभीन्न पत्रपत्रिकामा समाचार आएपछि जिल्ला प्रसासन कार्यालय र जिल्ला प्रहरी कार्यालय गुल्मीले उनको किर्ते कामको विषयमा खोजी शुरु गरेको सहायक प्रमुख जिल्ला अधिकारी विष्णु घर्तिले बताए। नागरिकतामा हस्ताक्षर गर्ने तत्कालिन सहायक प्रमुख जिल्ला अधिकारी पुरन गिरीको साउन ४ गतेको पत्रअनुसार आफूलाई पनि झुठा काजगात पेश गरेर झुक्याएको भन्ने पत्र प्राप्त भएपछि रीपोर्ट तयार गरेको थियो। त्यसपछि प्रहरीले खोजी कार्या शुरु गरेको हो। 'गत साउन १३ गते जिल्ला प्रसासन कार्यालय गुल्मीले दिएको रीपोर्टको आधारमा हामीले खोजीकार्य शुरु गरेका हौँ' – जिल्ला प्रहरी कार्यालय गुल्मीका प्रहरी निरीक्षक निशान्त श्रीवास्तवले भने। ती महिलाले फरक फरक दुई नाम र जन्ममिति भएका ३ वटा नागरिकता बनाएकी छन्। २०६४ साल जेठ २ गते पल्लीकोट १ का लीलबहादुर झाँक्रीको श्रीमतीको रुपमा ४११०१७ /६५७११ नम्बरको नागरीकता बनाएकी उनले त्यसपछि २०६५ साल कार्तिक ७ गते अविबाहितको रुपमा गीता देवि सूर्यवंसीको नामबाट ४११०२० /७४२६० नम्बरको नागरीकता बनाएकी छन्। गीतादेविकै नामबाट उनले २०६६ साल चैत्र १३ गते म्याग्दी ८ पुलाचौर निवासी गोविन्द वानीया पति भएको तेश्रो नागरीकता म्याग्दी जिल्ला प्रशासनबाट निकालेकी छन्। उनका तीनवटा नागरीकतामा जन्ममिति पनि फरक फरक रहेको छ। हरिकला नामको पहिलो नागरीकतामा उनको जन्ममिति २०४० चैत्र २७ गते रहेको छ। गीतादेवि नामको दोश्रो र तेश्रो नागरीकतामा उनको जन्ममिति २०३८ चैत्र २७ गते रहेको छ। डेढ वर्षको अवधिमा गुल्मी जिल्ला प्रशासन कार्यालयबाट बाट लिएका दुईवटै नागरीकतामा सहायक प्रमुख जिल्ला अधिकारी पुरन गिरीको हस्ताक्षर रहेको छ। गिरीले पहिलो नागरीकतामा कायममुकायम प्रमुख जिल्ला अधिकारीको रुपमा र दोश्रो नागरकिता सहायक प्रमुख जिल्ला अधिकारीको रुपमा हस्ताक्षर गरी जारी गरेका छन्। नक्कली कागजात जम्मा पार्ने बानी परेकी उनले आफ्ना विभीन्न प्रमाणपत्रमा पनि फरक फरक नाम राखेकी छन्। ति महिलाले दोश्रो नागरीकताको आधारमा नागरीकता जारी भएको २२ दिनपछि २०६५ साल कार्तिक २१ गते नेपाली राहदानीको प्रमाणपत्र समेत बनाएकी छन्। पहिलो श्रीमानको मृत्यू पछि सम्पत्ति आफ्नो नाममा बनाएर म्याग्दीका गोविन्द संग बिबाह गरेकी ती महिलाले दोश्रो पतिको पनि काठमाण्डौमा रहेको घरजग्गा आफ्नो नाममा नामसारी गराईदिन भनेपछि बिबाद हुँदा यो पोल खुलेको हो। झुठो विवरण पेश गरी किर्ते गरेको अभियोगमा ति महिलालाई जिल्ला अदालत गुल्मीमा मुद्धा दायर गरएको प्रहरीले जनाएको छ। 'कानुनी गल्ती गरेकै हो त्यसैले कार्वाहीको प्रकृयामा जानुपर्छ – प्रहरी निरीक्षक श्रीवास्तवले भने – त्यसैले मुद्धाको प्रकृयामा गईसक्यो।' अदालतले थप अनुसन्धानका लागि ७ दिनेको म्याद थप गरेको छ। निमित्त प्रहरी प्रमुख राजेन्द्र श्रेष्ठले सरकारबादी मुद्धा भएकोले उक्त मुद्धा तुरुन्तै किनारा लाग्न सक्ने बताए। 'कानुनी प्रकृया शुरु भएको छ – उनले भने – सकेसम्म कष्टडीमा रहेकै बेला छिनोफानो हुन्छ।' नागरिकता ऐन २०६३ अनुसार झुठो वा किर्ते विवरण खडा गरी नागरीकता बनाउने व्यक्तिलाई १ वर्षदेखि ५ वर्षसम्म जेल सजायँ वा २० हजार देखि १ लाख सम्म जरीवाना वा दुवै सजाय हुने व्याबस्था छ। हिरासतमा रहेकी ति महिला शुक्रबार पनि खुलेआमा प्रहरी कार्यालय परीसरमा डुल्ने गरेकी छन्। यो सम्बाददाता पुग्दा दिनभर जसो उनी प्रहरी कार्यालयको बराण्डामा घाम तापेर बसेकी थिईन्। उनका निजि वकिल र केही संगै आएका व्यक्तिले दिनभर उनीसंग निर्वाध रुपमा भेटघाट गरीरहेका छन्। श्रेातका अनुसार उनलाई छुटाउन विभीन्न राजनैतिक दलका केन्द्रिय स्तरका नेताहरुको फोन आईरहेको छ। 'दवावले हाम्रोमा पनि हैरानी छ।' – प्रहरी श्रोत भन्छ। ति महिलाको गुल्मीको पल्लीकोटस्थित पहिलो श्रीमानबाट २०५८ सालमा जन्मिएका देव बहादुर र २०६० सालमा जन्मिएका विरेन्द्र नामका २ छोराहरु छन्। २०६५ सालामा श्रीमानको मृत्यू भएपछि उनले तुरुन्तै २०६५ कार्तिक ४ गते छोराहरुको संरक्षकको रुपमा अंश पाउनुपर्ने भन्दै जिल्ला अदालत गुल्मीमा मुद्धा दायर गरेकी थिईन्। त्यसको केहीदिन कार्तिक १८ गते अविबाहिताको रुपमा नाम र जन्ममिति समेत परीवर्तन गरी माईतिबाट नागरीकता लिएकी थिईन्। अविबाहितको नागरीकता लिएको एक महिना पनि नवित्दै २०६५ मंसिर १५ गते म्याग्दीमा दोश्रो बिबाह गरेको र दोश्रो बिबाहपछि पहिलो पतिका दाजुभाइलाई धम्क्याएर २०६५ माघ १३ गते अंश लिएको अदालतको फैसला विवरणमा उल्लेख छ।
मधेसी जनअधिकार फोरम नेपालका अध्यक्ष उपेन्द्र यादवले फोरम लोकतान्त्रिकसँग एकीकरण प्रक्रिया थालेका छन्। यससँगै फोरम नेपाल, तमलोपा र सद्भावना पार्टी एकीकरण अन्योलमा परेको खबर आजको नयाँ पत्रिकामा छापिएको छ । तराई मधेस लोकतान्त्रिक पार्टी र सद्भावना पार्टीबीच एकीकरण प्रक्रिया अघि बढिरहेको वेला फोरम नेपालले फोरम लोकतान्त्रिकसँग एकीकरण प्रयास थालेको हो । यसका लागि चार सदस्यीय कार्यदलसमेत गठन भएको छ । केही दिनअघि फोरम लोकतान्त्रिकको राजनीतिक समितिको बैठकले फोरम नेपालसँग पार्टी एकीकरण गर्ने र यसको जिम्मेवारी अध्यक्ष विजय गच्छदारलाई दिने निर्णय गरेको थियो । त्यसपछि दुवै दलका अध्यक्षबीच गच्छदारनिवासमा ‘लन्च’सहित तीनचरण गोप्य भेटवार्ता भएको स्रोतको भनाइ छ । स्रोतका अनुसार शीर्ष तहमा वार्ता भएपछि कार्यदल गठन गरिएको छ। कार्यदलमा फोरम लोकतान्त्रिकबाट जितेन्द्र देव, रामजनम चौधरी र फोरम नेपालबाट राम साह यादव र लालबाबु यादव सदस्य छन् । कार्यदलका सदस्यबीच एकचरण छलफल भएको र अर्को बैठक केही दिनमै हुँदै छ। आगामी जेठभित्रै दुई पार्टीबीच एकीकरणको घोषणा गर्ने तयारी रहेको दुवै पार्टीका नेताहरूको दाबी छ । ‘म काठमाडौं आउनेबित्तिकै कार्यदलमा अर्को चरणमा कुराकानी हुँदै छ । आगामी जेठभित्रै दुई पार्टीबीच एकीकरणको घोषणा गर्ने मिसन छ,’ कैलालीमा रहेका फोरम लोकतान्त्रिकका नेता रामजनम चौधरीले नयाँ पत्रिकासँग भने, ‘फोरम लोकतान्त्रिक र फोरम नेपालबीचको एकता धेरै सजिलो छ । हामी फोरम नेपालबाटै फुटेकाले नाम, झन्डा, विधान, चुनावचिह्नमा कुनै विवाद हुँदैन ।’ स्रोतका अनुसार फोरम लोकतान्त्रिकका नेताहरूले छलफलमा दुई पार्टी एकीकरण भए फोरम नेपालले प्रस्ताव गरेको नाम, झन्डा, चुनावचिह्न मान्ने बताएका छन् ।
बंगलादेशको ढाकामा जारी क्रिकेट विश्वकपमा नेपालको सानदार सुरुआतबाट खेलप्रेमीहरु उत्साही भइरहेको बेला सरकारले पनि एउटा अन्तर्राष्ट्रिय स्तरको स्टेडियमका लागि आवश्यक बजेट दिने भएको छ। सरकारले आज सार्वजनिक गर्ने न्यूनतम साझा कार्यक्रम मार्फत् त्यो प्रतिवद्वता सार्वजनिक गर्दैछ। 'आवश्यक बजेट दिएर सानदार स्टेडीयमका लागि यसै वर्ष काम सुरु गर्छौं,' महतले सेतोपाटीलाई भने, 'कहाँ, कस्तो र कति क्षमताको स्टेडीयम बनाउने भन्ने निर्णय प्राविधिकहरुले गर्नेछन्।' सरकारले पैसा विनियोजन गर्ने मात्र हैन यसैवर्ष काम सुरु गराउने ठोकुवा समेत महतले गरेका छन्। काठमाडौंको मूलपानी गाविसमा क्रिकेट स्टेडियमकै लागि सरकारले एक दशक अघि ठूलो क्षेत्रफल अधिग्रहण गरेको छ। 'मूलपानी, कीर्तीपुर, काठमाडौं बाहिर जहाँ पनि हुनसक्छ,' महतले भने, 'क्रिकेटको विकासका लागि सरकारले स्टेडियमको आवाश्यकता महशुस गरेको हो।' विश्वकपको सुरुवाती स्पर्धामा नेपालको जितसँगै क्रिकेट खेलाडीको प्रशंसा र विकासका पक्षमा अगुवा नेताहरु सामाजिक सञ्जाल मार्फत् दवाव दिइरहेका छन्। अर्थमन्त्री महतले पनि आफ्नो पार्टीका केन्द्रीय सदस्य एवं सभासद् गगन थापा लगायतको टि्वटको जवाफ दिने क्रममा महतले न्यूनतम साझा कार्यक्रममा स्टेडियमलाई पैसा छुट्ट्याउने तथ्य सार्वजनिक गरेका हुन् ।
चीन सरकारको निमन्त्रणामा अख्तियार दुरूपयोग अनुसन्धान आयोगका प्रमुख आयुक्त लोकमानसिंह कार्की साताव्यापी भ्रमणका लागि आज राति बेइजिङतर्फ प्रस्थान गरेका छन्। प्रमुख आयुक्त कार्कीले भ्रष्टाचार नियन्त्रणसम्बन्धी चिनियाँ सरकारी निकायका उच्च अधिकारीसँग सुशासन प्रवर्द्धन एवम् द्विपक्षीय विषयमा विचारविमर्श गर्ने कार्यक्रम रहेको आयोगका प्रवक्ता श्रीधर सापकोटाले बताए। प्रमुख आयुक्त कार्कीका साथ आयोगका सचिव केशवप्रसाद भट्टराई, आयोगमा कार्यरत एकजना प्रहरी निरीक्षक र आयोगका एकजना कर्मचारी छन्। राजधानी बेइजिङबाहेक नेपाली प्रतिनिधिमण्डलले चीनको सिचुवानलगायत अन्य चार सहरको भ्रमण गरी उच्च राजनीतिक तहका व्यक्तिसँग छलफल गर्ने कार्यक्रम छ। प्रमुख आयुक्तमा नियुक्त भएपछि श्री कार्कीको यो पहिलो विदेश भ्रमण हो। रासस
काठमाडौँबाट सिन्धुपाल्चोकको भोताङ जाँदै गरेको जिप दुर्घटनाग्रस्त हुँदा पाँच जनाको मृत्यु भएको छ। बा२ च ७३८९ नम्बरको जिप थाङ्पालधाप १ सियालेमा सडकबाट ३ सय मिटर खस्दा दुर्घटनामा परेको हो। सिन्धुपाल्चोक प्रहरीका अनुसार ८ जना सवार जिपका पाँच जनाको मृत्यु भएको र एकजना हाम फालेर बाँचेका थिए। घटनामा दुई घाइते छन्।
झारफुक गर्ने नाममा धामीले दिएको यातनाका कारण पर्वतको सदरमुकाम कुस्माबजारकी एक महिला सिकिस्त बिरामी भएकी छन्। कुस्माबजारको बड्गाउँस्थित मुलुककै अग्लो झोलुङ्गेपुल नजिक पसल गर्दै आएकी सीता पौडेललाई दुई दिनसम्म झारफुक गर्दा दिइएको यातनाका कारण सिकिस्त बिरामी परेकी हुन्। पर्वतकै लिमीठाना घर भई कुस्माबजारमा बस्दै आएकी मीना सुनारले दुई दिनसम्म झारफुक गर्दा यातना दिएपछि पौडेलको मानसिक सन्तुलनसमेत गुमेको छ। बिरामी परेकी पौडेलको फेवासिटी अस्पतालमा उपचार भइरहेको छ। कुस्माबजारमा एक महिना पहिलेदेखि झारफुकको काम गर्दै आएकी सुनारले पौडेललाई असार २५ र २६ गते उपचारका नाममा झारफुक गरेकी थिइन्। झारफुकका क्रममा कपाल लुछ्ने (जगल्लटा लुछ्ने) टाउको भुईमा ठोक्याउने, तातो पन्यू र पानीले हान्ने काम भएकाले उनकी मानसिक अवस्थासमेत बिग्रन पुगेको पीडित सीताका श्रीमान् भीमप्रसाद पौडेलले बताए। एक दुई दिन घरमै ठीक होला भनेर बसे पनि सुधार हुनुको साटो अवस्था बिग्रँदै गएकाले शनिबार बागलुङमा समेत धामीलाई देखाएपछि पौडेलले आइतबार बिहानै उपचारका लागि पोखरा लगेका हुन्। मीनाले कुस्मा बजारको बड्गाउँस्थित अधिकारी होटलमा बसेर झारफुक गर्दै आएको र धेरैजनालाई यातना दिएको भन्दै छिमेकीले जिल्ला प्रशासन कार्यालय पर्वतमा उजुरी दिएका छन्। उजुरीमा बोक्सी भनेर महिलाले महिलालाई यातना दिने, झारफुकका नाममा मानिसलाई लुट्ने काम भएकाले कारबाही गर्न माग गरिएको छ। प्रमुख जिल्ला अधिकारी उमेशकुमार ढकालले घटनाको अनुसन्धान गर्न र आवश्यक कारबाही गर्न प्रहरीलाई निर्देशन दिएको बताए। जिल्ला प्रहरी कार्यालय पर्वतले पीडक मीना परियारलाई पक्राउ गरी सार्वजनिक अपराधमा मुद्दा चलाउने जिल्ला प्रहरी प्रमुख श्यामकृष्ण अधिकारीले बताए। रासस
प्रधानमन्त्री सुशील कोइराला म्यानमारको न्येप्यीताओ शहरमा आयोजित बहुपक्षीय प्राविधिक तथा आर्थिक सहयोगको लागि बंगालको खाडीको प्रयास(बिमस्टेक)को तेस्रो शिखर सम्मेलनमा सहभागी भइ आज अपरान्ह स्वदेश फर्कने भएका छन्। कोइराला आज थाइल्याण्डको बैककबाट बिहान १०:३० बजे थाइ एअरवेजको उडान नं ३१९ बाट काठमाण्डौं प्रस्थान गरी १२ : ४५ बजे काठमाण्डौ आइपुग्ने निर्धारित कार्यक्रम रहेको छ। प्रधानमन्त्री कोइराला सहितको नेपाली प्रतिनिधि मण्डल हिजो बुधवार साँझ याङ्गून अन्तराष्ट्रिय विमानस्थलबाट थाइल्याण्ड आइपुगेको थियो। बिमस्टेकको बैठकमा सहभागी हुन नेपाली प्रतिनिधि मण्डलको नेतृत्व गर्दै प्रधानमन्त्री कोइराला फागुन १८ गते म्यानमारका लागि प्रस्थान गन गरेका थिए। नेपाल अहिले बिमस्टेकको अध्यक्ष राष्ट्र भएको छ। बंगलादेश, भुटान, भारत, म्यानमार, नेपाल, श्रीलङ्का र थाइल्याण्ड सदस्य रहेको बिमस्टेकमा अंग्रेजी वर्णानुक्रम अनुसार सदस्य राष्ट्रमा अध्यक्षता सर्ने गर्दछ। तेस्रो शिखर सम्मेलनमा म्यानमारका राष्ट्रपति थिन सेनले प्रधानमन्त्री कोइरालालाई यस संगठनको झण्डा हस्तान्तरण गरी अध्यक्षता हस्तान्तरण गरेका थिए।
दाङको घोराही–लमही सडकखण्डमा गुडिरहेको ट्र्याक्टरबाट खस्दा एक महिलाको मृत्यु भएको छ । मृत्यु हुनेमा घोराही नगरपालिका–४ की ३५ वर्षीया सीता चौधरी रहेको प्रहरीले जनाएको छ । घोराहीबाट लमहीतर्फ जाँदै गरेको रा१त १५७१ नंको ट्र्याक्टरबाट चौधरी खसेकी थिईन । वेलभार नजिकै खस्दा गम्भीर घाइते भएकी उनको उपचारका क्रममा राप्ती उपक्षेत्रीय अस्पताल घोराहीमा मृत्यु भएको हो । ट्र्याक्टर र चालकलाई प्रहरीले नियन्त्रणमा लिएको छ ।
तीन वर्षका बिच जिल्लाका ३६ हजार मात्र साक्षर बनेका बेला तीन महिनाका बिच ४५ हजार निरक्षरलाई साक्षर बनाउने योजना अघि सारिएको छ। २ माघ देखि सञ्चालित दोस्रो चरणको साक्षरता कार्यक्रमबाट आगामी बैशाखसम्ममा जिल्लाका सबै निरक्षर नागरिकलाई साक्षर बनाउने जिल्ला शिक्षा कार्यालयले जनाएको छ। तर, यस योजनालाई महत्वकांक्षि योजनाका रुपमा हेरिएको छ। साक्षर सिन्धुपाल्चोक कार्यक्रमका माध्यमबाट आगामी जेठ भित्र नै साक्षर सिन्धुपाल्चोक घोषणाको तयारीमा जिल्ला अनौपचारिक शिक्षा समिति। तर, शिक्षा कार्यालय र अनौपचारिक शिक्षा समितिको अघिल्ला तीन वर्षको कार्य प्रगति हेर्दा यो योजना पुरा हुने सम्भावना देखिँदैन। शिक्षा कार्यालयकै रेकर्ड हेर्दा अघिल्ला तीन वर्षका बिचमा जिल्लाका कुल निरक्षर मध्ये ४० प्रतिशतको हाराहारीमा साक्षर बने। तीन वर्षमा कुल ८१ हजार निरक्षरमा ३६ हजार मात्र साक्षर बन्न सफल भए। यसलाई हेर्दा अबको तीन महिनामा शिक्षा कार्यालयले रहर गरेजस्तो 'साक्षर सिन्धुपाल्चोक' घोषणा हुन सम्भव देखिँदैन। आर्थिक बर्ष ०६८/०६९ मा र ०६९/०७० मा गरि जिल्लाका ३६ हजार ६ सय ३६ निरक्षरहरु साक्षर बने। आर्थिक वर्ष ०६९/०७०मा संचालित पहिलो चरणको साक्षरता कार्यक्रम अन्तर्गत २१ गाविसका १४ हजार ६ सय ३९ साक्षर बने। आव ०६८/०६९ मा जिल्लाभरका २२ हजार एक सय ९७ साक्षर बनेका थिए। तीन वर्षमा ३६ हजारलाई मात्र साक्षर बनाएको शिक्षा कार्यालयले तीन महिनामा कसरी ४५ हजार निरक्षरलाई साक्षर बनाउन सक्छ? यसैलाई आधार मान्दा पनि जिल्ला अनौपचारिक शिक्षा समितिलाई मात्र होइन, शिक्षा कार्यालयका लागि पनि ०७१ जेठ भित्रमा साक्षर सिन्धुपाल्चोक घोषणा गर्नु फलामको चिउरा चपाउनु सरह छ।
डाक्टर गोविन्द केसीको अनसन प्रकरणमा सबैभन्दा बढी चासो देखाउने नेता कांग्रेस केन्द्रीय सदस्य रामशरण महत नै होलान्। उनले माघभरि केसीको मागमा समर्थन गर्दै दर्जनौं ट्विट गरे। सार्वजनिक अभिव्यक्ति दिए। कांग्रेस केन्द्रीय समितिमा यो विषय प्रवेश गराए। ट्विटमा महत केसीको 'फ्यान' भएको प्रष्ट झल्किन्थ्यो। 'गोविन्द केसी देशका सपुत हुन्। अन्तस्करणको आवाजबाट चल्ने व्यक्ति हुन्। उनको माग पुरापुर जायज छ। केसीको जीवन बचाउ,' अंग्रेजी र नेपाली भाषमा उनले सरोबरी यस्ता ट्विट गरे। अनसन/आन्दोलनको कडा मागको समर्थन गर्दा महत केसी भन्दा कडा रुपमा प्रस्तुत हुने गर्थे, 'मेडिकल शिक्षालाई माफियाकरणबाट जोगाऔं। टेवुलमुनी लेनदेन र कुशासनको परिणामले यो गति भएको हो।' टिचिङ्ग अस्पतालको ओपिडी र भर्ना भएका विरामीसँग रातदिन बिताउने केसी भन्दा धेरै माथिबाट शासन व्यवस्थालाई महतले बुझेका छन् नै। पाँचपटक अर्थमन्त्री, परराष्ट्र मन्त्री हुँदा मात्र हैन, अघिपछि पनि सामयिक विषयमा जनकार केहि नेतामा पर्छन् महत। उनले ट्विट गर्दा त्रिभुवन विश्वविद्यालय (त्रिवी) का अधिकारीलाई रकमी मात्र भनेका छैनन्, राजनीतिक भर्तीले यो दुरावस्था आएको प्रष्ट बिचार राखेका छन्। मेडिकल शिक्षामा समेत यस्तो भयावह परिस्थिति सिर्जना गर्नेलाई पत्ता लगाएर सार्वजनिक गर्नुपर्ने धारणा पनि महतले व्यक्त गर्ने गरेका छन्। 'मेडिकल कलेज संवन्धनमा दवाव दिने कुन शक्ति हो। कसका कारण संकट आएको हो पत्ता लगाएर सार्वजनिक गर्नुपर्छ,' यस्ता चोटिला ट्विटले उनी यो मुद्दामा अझ गहिराइमा जान चाहेको प्रष्ट हुन्छ। महतले केसी र मेडिकल शिक्षामा व्याप्त मौनताबारे निवर्तमान सरकारको मौनताको पनि कटाक्ष गरेका छन्, 'कर्मचारीको शासन पनि कुशासनबाट मुक्त छैन भन्ने वास्तविकताको उदाहरण केसी प्रकरण हो।' संसद्ले प्रधानमन्त्री निर्वाचन गरेपछि कर्मचारी सरकार विदा भयो। मन्त्रीहरु सरकारी क्वार्टर छाडेर आ–आफ्नो निवास सरे। केसीले उठाएका माग यथावत छन्। केसीको मागलाई अलिकति बंग्याएर त्रिवीले टिचिङ्का वरिष्ठतम डाक्टर राकेश श्रीवास्तवलाई डिन नियुक्त गरेको छ। जबकी उनको एक नम्बरको माग चिकित्साशास्त्र अध्ययन संस्थानको यो हविगत बनाउने उपकुलपति, रजिष्ट्रार र रेक्टरको राजिनामा हो। महत यसबारे जानकार छन्। केसीको सात वुँदे माग मध्ये डिन नियुक्ति एउटा मात्र हो जुन पुरा गर्ने प्रकृया अघिल्लै सरकारले थालिसकेको थियो। केसीको अरु मागमा सुशील कोइरालाको सरकारले कस्तो 'रेस्पोन्स' गर्ला? यतिबेला केसीको गान्धीवादी आन्दोलनका कट्टर समर्थक महत पहिलो प्रभावसाली मन्त्री भएर सिंहदरवार भित्रिएका छन्। जुनसकै मन्त्रालय पाएपनि महतको अनुभव, कार्यक्षमता, खटाई र ज्ञानले उनी प्रधानमन्त्रीको दाहिने हात हुन्। महत मेडिकल शिक्षा र केसीबारे आफूले सार्वजनिक गरेका धारणामा मन्त्रीका रुपमा पनि अड्नु पर्ला की नपर्ला? मेडिकल माफिया उन्मुलन, पदाधिकारीको अकर्मण्यतालाई दण्डितदेखि मेडिकल शिक्षाको स्वच्छता कायम गर्न उनले कस्तो पहल गर्लान्? त्रिविजस्तै दर्जनौं सरकारी निकायमा महतले मन्त्री नरहँदा चिन्ता व्यक्त गरेजस्तै राजनीतिकरण होला कि नहोला? कोइराला सरकार गठन हुने पक्का भएपछि सत्ताको भागवण्डाको हिसावकिताव गर्नुपर्ने वार्ता टोलीमा परेर पनि हुनसक्छ तीन/चार दिन यता महतले केसीको आन्दोलनप्रति मौनता साँचेका छन्। हिजो (मंगलवार) मन्त्रीको सपथ खाएपछि महत धेरै दिनपछि ट्विटमा देखा परे। आफूलाई बधाई दिनेहरुलाई धन्यवाद दिए। केसीको विषयमा मौन नै रहे। अब हेरौं महतले मन्त्रीको रुपमा मेडिकल शिक्षामा मायिफयाकरणको अन्त्य गरेर स्वच्छता गर्ने साहस गर्छन् कि अनदेखा गर्छन्? यी हु्न् मन्त्री महतका ट्विट - डाक्टर केसीको तेश्रो अनसनले देशको र खासगरी टीयु प्रशासन र मेडिकल शिक्षामा भएको कुशासन र विकृतिको लज्जास्पद अवस्था उदाङ्ग पार्दछ I - डाक्टर केसीको अनसन मेडिकल शिक्षाको सुधारका लागि आँखा खोल्ने घटना भएको छ । - दुर्भाग्य डाक्टर केसी अझै अनसनमा छन् I टियु अधिकारी रकमीभाषा लेख्न कती पोख्त रहेछन ! शासनकर्ताहरु जनमत र जनसरोकारलाइ कति तिरष्कार गर्छन प्रष्ट हुन्छ । - व्यवसायीक संस्थाहरुमा व्याप्त अति राजनीतिकरण र भ्रष्टाचारविरुद्ध जाग्ने बेला भइसकेको छ। त्रिवी अधिकारीहरु चिकित्साशास्त्र अध्ययन संस्थान (आइओम)लाई राजनीतिकरणबाट मुक्त राख। - सरकारले कडा कदम लेवस, घुमाउरो निर्देशनले पुगेन I देशको एक सपुत डाक्टर केसीको जीवन र स्वास्थ्य शिक्षाको भविष्य कसैको पद भन्दा ठुलो हुन सक्दैन, अती भयो। - आइओएमलाई पूर्ण स्वायत्तता दिनु जायज छ। - आइओएमको गम्भीर आपत्ति हुँदाहुँदै नया मेडिकल कलेज सम्बन्धनको लागि नाजायज दबाब दिने कुन शक्ति हुन् जसका कारण सङ्कट आयो सार्वजनिक हुनुपर्छI - सरकार किन अझै डाक्टर केसीको अनसनबारे बोल्दैन? उनले उठाएका मागहरु जायज छन् I मेडिकल शिक्षा राजनीतिकरण र भ्रष्टीकरणबाट मुक्त गरिनुपर्छ I - डाक्टर केसीप्रति सरकारको रवैयाले प्रश्न खडा गरेको छ। का‌ग्रेस केन्द्रीय सिमिति बैठकले केसीको मागप्रति एक्यवद्धता जनाएको छ। - मेडिकल शिक्षामा राजनीतिकरण र व्यापारीकरणको हद नाघ्यो। यसको स्वच्छता कायम गर्न सरकारले शिघ्र कदम चाल्ने बेला भइसकेको छ। - आइओएमका मुद्धामा कार्यदल मात्र काफी छैन सरकारले नै तत्काल कदम चालोस् । - मेडिकल शिक्षालाई माफियाको पञ्जाबाट जोगाऔ‌। - डाक्टर गोविन्द केसी अन्तस्करणको आवाज पछ्याएर चल्ने व्यक्ति हु्न्। उनको जीवन अमूल्य छ । - मेडिकल क्षेत्रलाई टेबुल मुनीको लेनदेन र नांगो राजनीतिकरणबाट जोगाऔं। - डाक्टर केसीको अनसन कुशासनको परिणाम I कर्मचारीको शासन पनि कुशासन र विकृतिबाट मुक्त छैन भन्ने बास्तबिकताको उदाहरण I
सरकारले आगामी ४ मंसिरमा हुने संविधानसभा निर्वाचनमा नेपाली सेनासहित तीन घेराको सुरक्षा नीति अवलम्बन गर्ने भएको छ । गृह मन्त्रालयले निर्वाचनमा मतदान केन्द्र तथा मतदाताहरूको सुरक्षा नेपाल प्रहरी र सशस्त्र प्रहरी तथा बाहिरी भागको सुरक्षा नेपाली सेनाले गर्ने गरी प्रस्तावलाई अन्तिम रूप दिएको आजको राजधानीमा खबर छ । गृह मन्त्रालय उच्च स्रोतका अनुसार एकीकृत सुरक्षा योजनाअन्तर्गत मतदान केन्द्र, मतदाता तथा उम्मेदवारको सुरक्षाका लागि तीन घेराको सुरक्षालाई प्राथमिकतामा राखिएको छ । जनतासँग प्रत्यक्ष सरोकार राख्ने भएकाले नेपाल प्रहरी पहिलो, नेपाल प्रहरीलाई सहयोग गर्न सशस्त्र प्रहरी दोस्रो र दुवै प्रहरीलाई थप मद्दतका लागि नेपाली सेना परिचालित हुनेछन् । सूचना संकलनका लागि राष्ट्रिय अनुसन्धान विभागका कर्मचारीहरू पनि खटिनेछन् । मतदाताको सुरक्षा, मतदान केन्द्रको सुरक्षा र मतदान केन्द्रको प्याराफिटभन्दा बाहिर हुन सक्ने हूलदंगा नियन्त्रण र मतदान केन्द्र कब्जा हुन सक्ने सम्भावनालाई समेत ध्यानमा राखेर नेपाली सेनालाई खटाउने योजना रहेको छ । मन्त्रालयले बिहीबार नै संविधानसभा निर्वाचनका लागि केन्द्रीय निर्वाचन सेल गठन गरेको छ । एकीकृत सुरक्षा निर्देशिका लागू गर्दै मन्त्रालयकै सहसचिव एवं प्रवक्ता शंकर कोइरालाको संयोजकत्वमा सेल गठन गरेको हो । निर्वाचनको तयारी, सुरक्षा तथा मन्त्रालयसँग सरोकार राख्ने सबै विषयवस्तुको जानकारी गराउने उद्देश्यसहित सो सेल गठन भएको संयोजक तथा गृह प्रवक्ता कोइरालाले जानकारी दिए । सरकारले ४ मंसिरमा संविधानसभाको निर्वाचन गर्ने मिति घोषणा गरेलगत्तै गृह मन्त्रालयले एकीकृत सुरक्षा निर्देशिका तयार गरेको थियो । कोइरालाको संयोजकत्वमा बनेको सो एकीकृत सुरक्षा निर्देशिकामा महत्वपूर्ण प्रतिष्ठानहरूको सुरक्षाका लागि नेपाली सेनालाई अनुरोध गर्ने उल्लेख गरिएको छ । साथै मतदान केन्द्रको बाहिरी भागको सुरक्षाका लागि पनि नेपाली सेनालाई अनुरोध गर्ने उल्लेख छ । निर्वाचनको सुरक्षाका लागि नेपाल प्रहरी र सशस्त्र प्रहरीलाई नै खटाउने उल्लेख गरिएको छ । मन्त्रालयका प्रवक्ता कोइरालाले एकीकृत सुरक्षा योजना बन्ने क्रममै रहेकाले त्यो बाहिर नआई केही बताउन नमिल्ने बताए ।
राजधानीमा भइरहेको विभिन्न २० मुलुकका ट्याटुप्रेमीको जमघट आजदेखि सकिएको छ। नेपाल ट्याटु प्रालिको आयोजनामा सुरु भएको चौथो अन्तर्राष्ट्रिय ट्याटु सम्मेलनमा २० मुलुकका ८० ट्याटु आर्टिस्टको सहभागिता थियो। शरीरका विभिन्न भागमा सियोले खोपेर बनाइएको रङ्गीन आकृतिहरुलाई ट्याटु भनिन्छ। तीनदिने सो सम्मेलनमा ट्याटुसम्बन्धी यथेष्ट जानकारी दिइएको थियो। मुआज इन्टरटेनमेन्ट प्रालि र मोहन्स ट्याटु इन सहआयोजक रहेको सम्मेलनमा करिब १० हजारले सहभागिता जनाएको आयोजकले दाबी गरेको छ। नेपाल ट्याटु प्रालिका निर्देशक विजय श्रेष्ठले ट्याटुको माध्यमबाट नेपालको कला, संस्कृतिलाई विश्वसामु परिचित गराउने यस सम्मेलनमा अवसर मिलेको बताए । विदेशी कला र नेपाली कलाको आदान–प्रदान गर्ने राम्रो अवसर भएको उल्लेख गर्दै उनले विदेशी कलाकारलाई नेपालका बारेमा जानकारी दिने र अन्य समयमा पनि भ्रमणका लागि आमन्त्रण गर्ने उद्देश्य सम्मेलनको रहेको बताए। कुनै बेला प्रेममा चुर्लुम्म डुबेर प्रेमिकाको नाम आफ्नो छातीमा खोपाउन पुगेका रमेश श्रेष्ठलाई अहिले त्यो नाम मेटाउने हुटहुटी चलेको छ। उनले भने, “त्यतिबेला आवेशमा आएर उनलाई आफ्नो प्रेम दर्शाउन नाम खोपाएको थिएँ, तर अहिले आएर उनीसँग 'ब्रेकअप' भइसकेको छ।” अहिले अर्कैलाई प्रेमिका बनाउने तरखरमा लागेका उनलाई पहिलाको नामले भाँजो हाल्ने हो कि भन्ने चिन्ताले सताएको छ। किशोरावस्थामा केही पनि विचार नगरी प्रेमिकाको नाम खोपाएकाले पनि अहिले उनलाई समस्या परेको हो। उनी भन्छन्, “अब यो नाम नहटाए त बन्न लागेको 'गर्लफ्रेन्ड' भड्की हाल्छे नी, त्यसैले पनि यो नाम नमेटाई भाछैन।” दरबारमार्गस्थित याक एन्ड यति होटलमा चलिरहेको चौथो अन्तर्राष्ट्रिय ट्याटु सम्मेलनमा भेटिएका रमेश पहिलाको नामको ठाउँमा अब कस्तो आकृति बनाउन सकिन्छ भनेर ट्याटु कलाकारसँग सल्लाह लिँदै थिए। तीन दिने सो सम्मेलनमा आफूले पहिले बनाएको प्रेमिकाको मुहार चित्रलाई मेटाउन आइपुगेका विकल गिरीले पनि जतिसक्दो छिटो सो चित्र छोपिदिन ट्याटु कलाकारलाई आग्रह गर्दै थिए। यो पनि,
आगामी मंसिर ४ गतेका लागि तोकिएको संविधान सभा निर्वाचनको विपक्षमा रहेको वैद्य नेतृत्वको नेकपा-माओवादीले अध्यक्ष मोहन वैद्यको नेतृत्वमा उच्चस्तरीय वार्ता टोली गठन गरेको छ । सोमबार राजधानीमा पत्रकार सम्मेलनको आयोजना गरी नेकपा-माओवादीले अध्यक्ष बैद्यको नेतृत्बमा ५ सदस्यिय उच्चस्तरीय वार्ता टोली गठनको घोषणा गरेको हो । वार्तामा टोलीमा उपाध्यक्ष सिपी गजुरेल, महासचिब रामबहादुर थापा बादल, सचिब देब गुरुङ र नेता नेत्र बिक्रम चन्द रहेका छन । सरकारले पटक पटक वार्तामा आइ सहमति निकाल्न आग्रह गरेको भन्दै नेकपा-माओवादीले वार्ता टोली गठन गरेको हो।
उनीहरुको नामले नै वर्ग बोल्छ। समकालीन नेपालमा रामकुमारी संभ्रान्त परिवारका सदस्यको नाम हुँदैन। त्यसरी नै सामान्य परिवारमा राज्यलक्ष्मी नाम विरलै हुन्छ। रामकुमारी झाक्री र राज्यलक्ष्मी गोल्छा नेपालको अति सामान्य र अति कुलीन परिवारका प्रतिनिधि पात्र हुन्। झाक्री गुल्मीको अति विकट गाँउमा सामान्य मगर परिवारमा जन्मिइन्। उनको गाउँ म्यालपोखरी सदरमुकाम तम्घासबाट करिब ४० किलोमिटर पश्चिम पर्छ। गोल्छा भारतको मुम्बईमा जन्मिन्। उनका बाबु बलिउडका कहलिएका र चलेका सिनेमा निर्माता हुन्। नेपालको प्रतिष्ठित व्यापारिक घराना गोल्छा परिवारमा विवाह गरी उनी नेपाल भित्रिईन। पति महेन्द्र गोल्छाको क्यान्सरबाट निधन भएपछि उनी श्रीमानले धानेको व्यापार सम्हाल्छिन्। पार्टीलाई चन्दा दिनुबाहेक उनको राजनीतिमा कुनै साइनो छैन, न सहभागिता नै। झाक्री सानैदेखि राजनीतिमा संलग्न छिन्। कक्षा ७ मा पढ्दा अखिलको विद्यार्थी राजनीतिसँग नजिकिएकी उनी केही समयपछि नै विद्यालयमा अखिल प्रारम्भिक कमिटी सदस्य भइन्। २०४७ सालमा शुरु गरेको अखिलको राजनीति २०६५ सालमा राष्ट्रिय अध्यक्ष भएर उनले पुरा गरिन्। २०६१ सालमा राजाले सैनिक कुमार्फत सत्ता हातमा लिँदा ठूला नेताहरु प्राय: सबै जेलमा थिए। राजतन्त्र विरोधी मोर्चा सुरुमा युवा र विद्यार्थीले नै सम्हाले। त्यो मोर्चाको अग्रस्थानमा थिइन् झाक्री। पुलीसको निर्मम लठ्ठी झाक्रीको टाउकोमा बज्र्यो। टाउको फुट्यो। रगतको धारो बग्यो। संघर्षको मोर्चाबाट भागिनन्। डटिरहिन्। ०६२/६३ को राजाको शासनको शान्तिपूर्ण प्रतिरोधकारी युवा 'आइकन' हुन् झाक्री. झाक्रीको नाम समानुपातिकको अन्तिम सूचीमा नपरेपछि केहीले रगत बगाउँदैमा सभासद पाइँदैन भने। रगतको मूल्यमा सभासद मागेकी होइनन् झाक्रीले। भोलि सभासदको पुरस्कार आउला भनेर साही शासनको दमन झेलेकी होइनन् उनले। त्यो उनको समर्पण र निष्ठाको राजनीति थियो। हामीले त्यसको अवमूल्यन गर्नु हुन्न। प्रश्न, उनले सभासद पाइनन् भन्ने होइन, कसले पायो भन्ने पनि हो। रामकुमारी 'भर्सेस' राज्यलक्ष्मी बन्दै गरेको हाम्रो लोकतन्त्रप्रति हामी कति संवेदनशील छौ भन्ने हो । धनीले मात्र चुनाव लड्न सक्ने, धनीले सभासदको पद किन्ने र पार्टीहरुले लिलाम गर्ने विकृति रोक्ने कि नरोक्ने भन्ने हो। राज्यलक्ष्मी गोल्छाको सभासद बन्ने प्रेरणाको श्रोत के हो थाहा छैन। उनका जेठाजु दीवाकर गोल्छा पहिलो संविधान सभामा नेपाली कांग्रेसका तर्फबाट समानुपातिक तर्फका सभासद थिए। गोल्छा परिवार नेपाली कांग्रेसको उहिल्यैदेखिको चन्दादाता हो। परिवारभित्रको आन्तरिक प्रतिष्पर्धा वा ईष्याले उनलाई सभासद बन्ने महत्वकांक्षा कति जाग्यो थाहा छैन। समानुपातिक तर्फको बन्द सूची बुझाउने क्रममा राज्यलक्ष्मीका जे जस्ता प्रकरणहरु बाहिर आए, त्यसले उनी कुनै पनि मूल्यमा सभासद बन्न चाहन्थिन् भन्ने देखिन्छ। उनी एमालेको सभासद सूचीमा परेको खबर आयो। ठूलै आर्थिक लेनदेनको हल्ला चल्यो। पछि एकाएक राप्रपा नेपालको सूचीमा पनि उनको नाम आयो। उनले निर्वाचन आयोगलाई चिठ्ठी नै पाठाएर आफू एमालेको समानुपातिक तर्फको सभासद बन्न इच्छुक नरहेको जनाइन्। एमालेसँग मोलतोल नमिलेको प्रष्टै भयो। एमालेले भने उनलाई आफ्नो सूचीबाट हटाएन। सायद पछि 'कुरा' मिल्यो। उनले राप्रपा नेपालबाट आफू सभासद नबन्ने जानकारी पठाइन्। के त्यस्तो बाध्यता थियो एमालेलाई, सार्वजनिक रुपमै म तिम्रो पार्टीको सभासद बन्दिन भनेकी राज्यलक्ष्मीलाई सभासद बनाएरै छाड्यो। राकुमारी झाक्रीहरुले न सभासद बन्न पाए, न राज्यलक्ष्मी किन सभासद बन्दै छन् भनेर जानकारी पाए। राज्यलक्ष्मी हाम्रो लोकतन्त्रमा देखिन थालेको विकृतिको एउटी पात्र मात्र हुन्। दोष भने उनको होइन। सभासद पद बिक्रिमा थियो उनले किनिन्। धेरै पार्टीले राज्यलक्ष्मीहरुलाई सभासद् पद बेचेका छन् । व्यापारीहरु राजनीतिमा आउनैहुन्न भन्ने होइन। स्वच्छ व्यवसाय गरेर धन कमाउने र व्यवसाय बढाउनेहरु समाजका सबैभन्दा आँटी र 'इन्टेलिजेन्ट' मानिस लाग्छन् मलाई। कुन व्यवसाय चल्छ भनेर ठम्याउनु, त्यसमा पुँजी लगानी गर्नु र रोजगारी सिर्जना गर्नु र अर्थतन्त्रमा योगदान गर्नु सानो जोखिम, बुद्धि र शिपको कुरा होइन। एउटा स्वच्छ व्यापारी सफल भयो भने त्यसले अन्ततः समाज र अर्थतन्त्रलाई योगदान गर्छ। असफल भयो भने त्यसको भार र पीडा आफू एक्लै बोक्छ । त्यसैले राम्रा व्यापारीलाई राजनीतिमा, अर्थनीतिमा योगदान दिन सभासद् बनाउनु हुन्न भन्ने होइन। सभासदको पद बिक्री गर्न हुन्न भन्नेमात्र हो। व्यापारीले पैसाको भरमा सभासद पद किन्न पाउँदैन भन्ने हो। पार्टी र पार्टीका सीमित नेतालाई चन्दा दिएकै भरमा सभासद बन्ने र राज्यबाट अनुचित लाभ लिने ठाउँ हुनुहुन्न भन्ने हो। राज्यलक्ष्मी प्रकरणले हाम्रो लोकतन्त्रमा दुईवटा सुधारको टड्कारो खाँचो औँल्याएको छ - पहिलो, राजनीतिक पार्टीहरुले उठाउने चन्दा र उनीहरुको आर्थिक पारदर्शिता विषयको। दोस्रो, समानुपातिक निर्वाचन प्रणालीमा सुधारको। लोकतन्त्रसँगै एउटा चुनौती जोडिएर आउँछ– दलीय प्रतिष्पर्धामा पैसा चाहिन्छ। त्यसमा अन्यथा मान्नुपर्ने कुरै छैन। प्रश्न राजनीतिक पार्टीहरुले पैसा वैधानिक स्रोतबाट कसरी उठाउँछन् र त्यो पारदर्शी ढंगले खर्च गर्छन् कि गर्दैनन् भन्ने हो। अमेरिकामा राष्ट्रपति बाराक ओबामाले चुनावमा जाँदा नागरिकहरुसँग पाँच डलर, दस डलर पनि चन्दा माग्छन्। नागरिकहरुले पनि दिन्छन्। चन्दाको हिसाबकिताब पूर्ण पारदर्सी हुन्छ। दिल्लीमा आम आद्मी पार्टीका नव नियुक्त मूख्यमन्त्री अरविन्द्र केजरीवालले आफ्नो पार्टीले उठाएको एक रुपैयाँ चन्दाको पनि हिसाब इन्टरनेटमा राखेका छन्। उनले कांग्रेस आई र विजेपीले चन्दामा उठाएको २० अर्ब र सात अर्बको हिसाबकिताब सार्वजनिक गर्न चुनौती दिएका छन्। भ्रष्टाचारमा लिप्त पार्टी र नेताहरुले वैधानिक ढंगबाट पैसा उठाउने र पारदर्शी हिसाबले खर्च गर्ने चासो र आँट राख्दैनन्। हाम्रा नेताहरुले पनि त्यसरी चन्दा माग्ने आँट गरेका छैनन्। त्यो नैतिक साहस उनीहरुमा देखिन्न। हामी नागरिकहरु पनि भ्रष्ट नेताहरुलाई किन चन्दा दिने भन्छौँ। अनि भ्रष्ट राजनीति र भ्रष्टाचारको दुष्चक्र चलिरहन्छ। हामीले यो दुष्चक्र तोड्ने हो। राजनीतिक दलहरुको आर्थिक पारदर्शिता हाम्रो लोकतान्त्रिक शासन व्यवस्थाको सुधारको पहिलो सर्त हो। राज्य र नागरिकहरुको पनि राजनीतिक पार्टीहरुप्रति दायित्व हुन्छ। राज्य र आम नागरिकहरुले पनि राजनीतिक पार्टीहरुलाई आर्थिक रुपमा सहयोग गर्नु पर्छ । नागरिकहरुले फुट्या कौडी नदिने, व्यापारीले मात्र अपारदर्शी ढंगले करोड–करोड दिने, अनि राजनीतिक पार्टीहरु आम नागरिकको नियन्त्रणमा भएनन् भन्ने अरण्यरोदनले मात्र विकृति हट्दैन समानुपातिक निर्वाचन प्रणालीको सुधार अर्को जरुरी मुद्दा भएको छ। समावेशी लोकतन्त्रका लागि हामीले मिश्रित निर्वाचन प्रणाली अपनाएका हौ। हाम्रो संसद धेरै हदसम्म समावेशी भएको छ। संसदमा राष्ट्र प्रतिविम्बित भएको छ। तर, यसले धान्नै नसक्ने विकृति ल्याएको छ। समानुपातिक निर्वाचन प्रणाली केही नेताहरुका लागि अनुचित आर्थिक लाभ लिने बाटो भएको छ। लगभग सबै पार्टीका प्रमुख नेताहरुबीच पैसा लिएर कैयौं मानिसलाई सभासद बनाएका छन्। दर्जनौ नेताहरुले आफ्ना श्रीमती, छोरा, बुहारी, भान्जा, भान्जीलाई सभासद बनाएका छन्। समानुपातिकका नाममा नेताहरुले आफूलाई कहिल्यै प्रश्न नगर्ने गोजीका कार्यकर्तालाई संविधानसभामा भर्ने मौका पाएका छन्। रुपमा तिनले विभिन्न जातजातिको प्रतिनिधित्व गर्लान्। सारमा भने तिनको 'लोयल्टी' आफूलाई 'ताननीय' बनाउने शेरबहादुर, सुशील, माधव, केपी, वामदेव, प्रचण्ड, भट्टराई, गच्छदार र ठाकुरहरुसँग रहन्छ। तिनले आफ्नो समूदायको खास प्रतिनिधित्व गर्दैनन्। यसको अर्थ समानुपातिक प्रणाली खारेज नै गर्नुपर्छ भन्ने होइन। समावेशिता चाहिन्न भन्ने होइन। सुधार आवश्यक छ भन्ने मूल कुरा हो। कांग्रेसका युवानेता गगन थापाले एकपटक एउटा रोचक प्रसंग सुनाए -भारतमा सभासदहरुको 'डेलिगेसन' गएको बेला त्यहाँ उपस्थित अनुहारहरुको प्रशंसा गर्दै एक कर्मचारीले भने रे, 'तिम्रो देशका सांसदहरु कति सामान्य पृष्ठभूमिबाट आएका। तिम्रो समाज सांसदहरुमा प्रतिविम्वित रहेछ अझै। भारतमा सामान्य मानिस सांसद हुन असम्भव भइसक्यो।' नेपालमा २००७ सालदेखि अहिलेसम्म भएका सम्पूर्ण राजनीतिक परिवर्तनहरुको वाहक समाजिक र राजनीतिक सुधारको चेत भएका मध्यम तथा न्यूनमध्यम वर्गीय परिवार हुन्। राजनीतिलाई उनीहरुको पहुँचबाहिर बनाउनु हुन्न। त्यसका लागि राज्यलक्ष्मी भर्सेस रामकुमारीको प्रतिष्पर्धामा रामकुमारीहरुले जित्नुपर्छ।
अस्ट्रेलियाली प्राध्यापक जोन ग्रेले आजभन्दा झन्डै २० वर्षपहिले काठमाडौँको सडक र सवारीका विषयमा एउटा अनुसन्धानात्मक लेख लेखेका थिए। आफ्नो लेखमा ग्रेले काठमाडौँका सडकमा सवारीको आकारका आधारमा हुने शक्ति प्रदर्शनका विस्तृत पक्षहरूको चर्चा गरेका छन्। लेखको रोचक पक्ष के छ भने ठूला बसले मिनीबसलाई, मिनीबसले कारलाई, कारले मोटरसाइकललाई, मोटरसाइकलले साइकलाई र साइकलले पैदलयात्रीलाई हेप्ने काठमाडौँको सवारी मनोविज्ञानलाई लेखकले हाम्रो सामाजिक संरचना र वर्ग विभाजनसँग जोडेका छन्। ग्रेको विचारमा काठमाडौँका सडकमा देखिने तनाव यहाँको सामाजिक संरचनामा विद्यमान असमानता र यसको अन्तर्विरोधको प्रतिबिम्ब हो। गएका केही हप्ता सञ्चारमाध्यममा महिलाका विषयमा प्रकाशित केही समाचार र विचारले ग्रेको शैली पछ्याउँदै सामाजिक अन्तर्विरोध केलाउन प्रेरित गरे। सन्दर्भ थिए–बाजुरामा एसएलसी परिक्षार्थीले परिक्षाकेन्द्रमा बच्चा जन्माएको समाचार र कार्यस्थलमा हुने यौनजन्य दुर्व्यवहार ऐनका विषयमा एक ब्लगरको टिप्पणी। केही दिनपहिले एक राष्ट्रिय दैनिकमा बाजुरामा ‘अविवाहित’ एसएलसी परिक्षार्थीले परिक्षाकेन्द्रमा बच्चा जन्माएको समाचार प्राथमिकतापूर्वक छापियो। संभवत पत्रकारिताको मर्यादा बचाउन वा गोपनीयताको सम्मान गर्दै ‘अविवाहित’ छात्राको नाम नखुलाइएको भए तापनि जिल्ला, गाविस, विद्यालय र परिक्षाकेन्द्रमात्र नभइ परिक्षाकेन्द्रका नियन्त्रकसम्मको नाम खूलाइएको उक्त समाचारले गोपनीयताको हकको रक्षा गरेको थिएन। तर, त्योभन्दा बढी सम्बन्धित महिलालाई शीर्षकदेखि नै अविवाहितका रूपमा चिनाएर समाचारलाई सनसनीखेज बनाउने पत्रकारको पूर्वाग्रही चिन्तन समाचारमा प्रस्ट देखिन्थ्यो। बाजुरा मानव विकासका क्षेत्रमा नेपालको सबैभन्दा पछाडि परेका जिल्ला मध्येको एक हो जसका अधिकांश मानव बस्ती दुर्गम र विकट भागमा अवस्थित छन्। सडक, बिजुली, पिउने पानी आदि आधारभूत आवश्यकता बाजुराबासीका लागि लगभग विलासिताका बस्तु हुन्। प्रजनन् स्वास्थ्य, आधारभूत स्वास्थ्य सेवा, सरसफाइ आदि क्षेत्रमा राज्यको सक्रियता र योगदान न्यून छ बाजुरामा। महिला तथा बालबालिकामाथि हुने घरेलु हिंसा राष्ट्रिय औसतभन्दा दुई गुना बढी छ। यहाँका बहुसङ्ख्यक महिला भौतिक, सांस्कृतिक र मनोवैज्ञानिक हिंसाबाट पिडित छन् -बलात्कार जसको एउटामात्र पक्ष हो। बाजुरा मात्र हैन नेपालमा बहुसङ्ख्यक महिला आफ्नो शरीरमाथिको नियन्त्रणको अधिकारबाट वञ्चित छन्। सन्तान कति पाउने र कहिले पाउने भन्ने कुरामा मात्र होइन सुरक्षित यौनसम्पर्कमा उनीहरूको चाहनाले कुनै अर्थ राख्दैन। महिलाले आफ्नो स्वास्थ्य र जीवनरक्षाजस्तो संवेदनशील विषयमा आफैँ निर्णय लिन पाउँदैनन्। बच्चा जन्माएको ४५ मिनेटपछि परिक्षामा सामेल भएकी उक्त परिक्षार्थी स्वयं यसको ज्वलन्त उदाहरण हुनसक्छिन्। यी सबै बस्तुस्थितिलाई बेवास्ता गर्दै प्रसूतिको जोखिमपूर्ण अवस्थामा परिक्षामा सामेल उक्त परिक्षार्थीका विषयमा समाचार बनाउँदा ‘अविवाहित परिक्षार्थीले बच्चा जन्माएको’ कुरालाई समाचारको आकर्षण बनाइनु दुखद् त थियो नै यसले बच्चा जन्माउने उक्त परिक्षार्थीको व्यक्तिगत अधिकार र गोपनीयताको हकको पनि उत्तिकै गम्भीर उल्लङ्घन गरेको थियो। यदि साँच्चिकै उक्त परिक्षार्थीले आफ्नो खुशीले विवाहपूर्व यौनसम्पर्कबाट बच्चा जन्माएकी रहिछन् भने पनि यो उनको व्यक्तिगत अधिकारको विषय हो। नेपालमा कतिपय जातीय समूहमा विवाह एक समारोहमात्र हो जहाँ वर्षौँ सँगै बसेका र सन्तान जन्माइसकेका दम्पत्तीले आफ्नो अनुकुलतामा विवाह गर्ने चलन छ। अध्ययन र रोजगारीका लागि विदेश बसिरहेका युवायुवती लामो समय सँगै बसेर आफ्नो अनुकुलतामा विवाह गर्ने चलन पनि स्थापितजस्तै भइसकेको छ। यतिमात्र होइन, लिभ इन सम्बन्धमा रहेर पुरुष-स्त्री सँगै बस्ने र चाहना भए सन्तान जन्माउनेहरू पनि प्रशस्त छन्। सञ्चारमाध्यमले शहरीया जीवनका यस्ता परिवर्तनलाई प्रगति र आधुनिकताका रूपमा व्याख्या पनि गर्ने गरेका छन्। बाजुराका हकमा फरक दृष्टिकोण अपनाइनु न्यायोचित थिएन। दोस्रो सन्दर्भ थियो यौनजन्य दुर्व्यवहार ऐनका विषयमा एक ब्लगरको टिप्पणी। कार्यस्थलमा हुने यौनजन्य दुर्व्यवहार ऐनको मस्यौदाको विश्लेषण गर्ने क्रममा सेतोपाटीमा प्रकाशित आफ्नो ब्लगमा लेखकले प्रस्तुत गरेको दृष्टिकोण पुरुषप्रधान समाजमा महिला अधिकारका मुद्दाले सामना गर्नुपर्ने चुनौतीको उदाहरण हुनसक्छ। ब्लगमा प्रस्तुत लेखकका विविध तर्क व्याख्याका विषय होलान् । तर एक वाक्य विशेषरूपमा उल्लेख्य छ- “कोही कसैले लगाउने पोशाक उसको व्यक्तिगत अधिकारको कुरा हो तर दुनियाँको ध्यान आफूतिर आकर्षित गर्नकै लागि 'टालो' मा सजिने प्रवृतिलाई कसरी व्याख्या गर्ने ?” पोशाकको छनौट व्यक्तिविशेषको रुचि र चाहनाले निर्धारण गर्ने कुरा हो। मानिसले आफ्नो रुचि, आवश्यकता, सहजता आदिका आधारमा लुगाको छनौट गर्छ – न कि लेखकले भनेझैँ दुनियाको ध्यान आफूतिर तान्न। यदि पोशाकलाई अरूको ध्यान तान्ने माध्यमका रूपमा व्याख्या गर्ने हो भने पुरुषले पनि यसैका लागि लुगा लगाएका हुन्। छोटा पोशाक पुरुषले पनि लगाउँछन् । अङ्ग प्रदर्शन महिलाले मात्र गर्दैनन् । हामीले सिनेमाका पर्दामा मात्र नभएर सार्वजनिक स्थलमा पनि पुरुषहरूले अङ्ग प्रदर्शन गरेको देखेका छौँ । फेरि हाम्रै देशका विभिन्न क्षेत्रमा गरिबी र अभावका कारण महिलाहरू सम्पूर्ण शरीर ढाक्ने एकसरो लुगा लगाउन नसकेर ‘अङ्ग प्रदर्शन’ गर्न वाध्य छन् । यसप्रति कसैको आपत्ति सुनिएको छैन । तर, महिलाले आफ्नो रुचि अनुसारको पोषाक लगाएकोमा पुरुषहरूमा यति धेरै चिन्ता र चासो किन ? यसको स्वभाविक कारण हो महिलालाई आफ्नो नियन्त्रणभित्र राख्ने पितृसत्तात्मक रहर जसले उनीहरूको शरीरलाई उपभोग्य बस्तुका रूपमामात्र बुझ्छ। जुन समाजमा महिला शरीरमाथिको अधिकारबाट वञ्चित छन्, ठूलो सङ्ख्यामा छोरीहरू गर्भमै तुहिन्छन्, घरेलु हिंसा र बलात्कारबाट बहुसङ्ख्यक महिला प्रताडित छन्, माइतीबाट अंश नल्याएकोमा महिलाले जिउँदै जलेर मर्नुपर्छ -त्यहाँ संस्कृति र परम्परको संरक्षणका नाममा महिलालाई यस्तो पोषाक लगाऊ भनेर अर्ति दिने काम घिनलाग्दो ठट्टाबाहेक अरू के होला ? नेपालमा महिला अधिकारको विषय यसबेला चेपुवामा परेको छ । एकातिर महिला अधिकारका मूल पक्षहरूको पहिचान र तिनको सम्बोधनमा राज्य असफल छ भने अर्कोतिर महिला वर्गका समस्याप्रति आवश्यक सचेतना छैन । नागरिकता बनाउने सामान्य प्रशासनिक कामदेखि लिएर सम्पत्तिमाथिको अधिकार स्थापित गर्नमा महिलाले सामना गर्नुपर्ने कानुनी र व्यवहारिक समस्याप्रति गम्भीर चासो र वास्ता कसैलाई छैन । हामीले महिला दोस्रो दर्जाको नागरिक भएको अप्रत्यक्षरूपमा स्वीकार गरेका छौँ– तर यसको ठोस स्वीकारोक्तीका लागि तयार छैनौँ । विचारहरू सापेक्ष हुन्छन् । यसमा दुईमत छैन । सत्य सीमित भएझैँ विचार पनि सन्दर्भ, परिस्थितिअनुसार फेरिन्छन् । यसलाई मनन गर्दै हामीले अरूका विचार र सोचलाई सापेक्ष ढङ्गले बुझ्न र व्याख्या गर्न आवश्यक छ । तर, सापेक्षतावादलाई निरपेक्ष ढङ्गमा व्याख्या गर्न मिल्दैन । वास्तवमा ‘सबै विचार सही हुन्’ भन्न मिल्दैन । ‘हरेक मानवीय बुझाइ एक व्याख्या हो र कुनै व्याख्या अन्तिम हुँदैन’ भन्ने मान्यतामा आधारित उत्तरआधुनिकतावादले पनि न्याय र समतालाई सापेक्षतावादको पेण्डुलममा झुन्ड्याउन चाहेन । उत्तरआधुनिकतावादी चिन्तकहरूले विज्ञान र आधुनिकताले मानिसलाई पारेका नकारात्मक प्रभाव र सीमान्तीकरणका विरुद्धमा सशक्त आवाज उठाए -उनीहरूले पनि न्याय र समताका पक्षमा वकालत गरे । नेपालका सन्दर्भमा पनि राज्य र समाजको संरचनाका कारण अवसर र अधिकारबाट वञ्चित वर्ग वा समूहका विषयमा टिप्पणी गर्दा हामीले सचेत हुन आवश्यक छ । महिलाहरू आफ्नो विषयमा आफैँ निर्णय गर्न पुरुष सरह सक्षम छन्, पुरुषहरूबाट हुने नियन्त्रणको अन्त्य हुनुपर्‍यो।
सामान्य प्रशासन मन्त्री लालबाबु पण्डितले डिभी र पीआर मुक्त प्रशासन बनाइछाड्ने बताएका छन्। जस्तोसुकै हस्तक्षेप र धम्की आए पनि जुनसुकै हालतमा प्रशासनलाई डिभी र पीआरमुक्त गरिछाड्ने मन्त्री पण्डितले बताएका हुन्। भक्तपुरको रफत सञ्चार क्लवमा सोमबार आयोजित साक्षात्कार कार्यक्रममा बोल्दै सामान्य प्रशास मन्त्री पण्डितले निजामति सेवा ऐनको चोथौ संशोधनको लागि संसदमा अध्यादेश पेस गर्न लागिएको समेत जानकारी दिए । बिहीबारसम्म अध्यादेश संसदमा पेस हुने बताउँदै उनले निजामती मात्र नभई प्रहरी, सैनिक र शिक्षकलगायतलाई पनि सो दायरामा ल्याउने बताए । कुनै पनि हालतमा यो अभियानलाई पूरा गरिछाड्छु, उनले भने,कसैको धम्कीबाट पछाडि हट्नेवाला छैन्। जनताको इच्छा र अपेक्षाअनुसार सपथ खाएअनुसारको काम गरिछाड्ने उनको भनाइ छ। राष्ट्रियतामा आँच लाग्न दिनु हुदैन। राष्ट्रमा केही आच आउने महसुस गरेपछि त्यहाँ काम सुरु गरेको हो। सरकारी काम कहिले जाला घाम भन्ने हेतुले पनि बिग्रेको हो, उनले भने।
मतगणनाको प्रारम्भीक नतिजा अनुसार अहिले सम्म बाग्लुुङको क्षेत्र नंम्बर १ मा ५१० सहित एमाओवादीले अग्रता लिएको छ । कांग्रेस ४ सय ४७ ल्याएर दोस्रो स्थानमा छ । एमालेको १८९ छ भने राष्ट्रिय जनमोर्चा को १३९ आएको छ ।
नवलपरासीमा मापदण्डविपरीत आठवटा क्रसर उद्योग सञ्चालनमा रहेका छन्। उद्योग मन्त्रालयले तोकेको मापदण्डभन्दा बाहिर गएर क्रसर उद्योग सञ्चालन गरिएको हो। मन्त्रालयले खोला किनारदेखि ५०० मिटर टाढा हुनुपर्ने, विद्युत् हाइटेन्सन लाइनभन्दा १०० मिटर, राजमार्गदेखि ५०० मिटर, शिक्षण संस्था, स्वास्थ्य संस्था, सांस्कृतिक पुरातात्विक महत्वका स्थान, सुरक्षा निकाय वन निकुञ्ज आरक्ष घनाबस्तीदेखि २०० मिटर, अन्तर्राष्ट्रिय सीमादेखि एक किलोमिटर र चुरे क्षेत्रदेखि एक किलोमिटर टाढा क्रसर हुनुपर्ने मापदण्ड तय गरेको छ। तर यस्ता मापदण्ड पूरा नगरी क्रसर उद्योग सञ्चालनमा रहँदासमेत नियमनकारी निकाय घरेलु तथा साना उद्योग कार्यालयले कुनै चासो दिएको छैन। दिव्यपुरी –४ को कालिका क्रसर उद्योग, रजहर–५ को त्रिशक्ति झरही क्रसर एण्ड स्त्रि्कन प्लान्ट, रजहर–६ मा रहेको महालक्ष्मी गिट्टी क्रसिङ स्त्रि्कन प्लान्ट, रजहर–१ को परासी स्टोन क्रसिङ प्रालि, प्रगतिनगर–१ को नवलपुर क्रसर उद्योग, प्रगतिनगर–१ कै मनकामना क्रसर उद्योग, सुनवल–४ को लुम्बिनी रोडा क्रसर अग्यौली–३ को न्यू महालक्ष्मी रोडा एग्रिगेट मन्त्रालयले तोकेको मापदण्डविपरीत सञ्चालनमा रहेका छन्। केही क्रसर उद्योगले एक दुई मापदण्ड पूरा गरेपनि सबै मापदण्ड पूरा गरेका छैनन्। रामनगर–२ को इन्द्रेणी क्रसर उद्योग प्रालि खोलासँग जोडिएको भए पनि मापदण्डभित्रै रहेको कार्यालयको दाबी छ। खोला उत्खनन गरी ढुङ्गा गिट्टी बालुवा, जिल्ला बाहिर र भारतसमेत निकासी गरेका यस्ता क्रसरका कारण चुरे विनाश हुँदै गएको छ। मापदण्डविपरीत सञ्चालित क्रसर उद्योगहरूलाई पचात्रार गरेको घरेलु तथा साना उद्योग कार्यालय नवलपरासीका उद्योग अधिकृत श्रीधर पन्थीले बताउनुभयो। उद्योग मन्त्रालयले मापदण्ड पूरा नभएका क्रसरलाई आव २०७०/७१ को असार मसान्तसम्म हटाउने निर्णय गरेको छ। मापदण्ड नभएकालाई कारबाही गर्न नसक्दा अवैध ढुङ्गा, गिट्टी बालुवा निकासीले प्रश्रय पाएको छ। जिल्ला विकास समितिले आन्तरिक आम्दानीका लागि खोला ठेक्का लगाउने र एक्साभेटर प्रयोग गर्न दिने, उद्योगको नियमन गर्ने जिम्मा पाएको घरेलु तथा साना उद्योग कार्यालयले कानुनी अधिकार प्रयोग नगर्दा जिल्लाका ठाडा खोलाहरूको दोहन नरोकिएको हो। रासस
यहाँको लटिनाथ प्राथमिक विद्यालय एकजना शिक्षकको भरमा सञ्चालन भइरहेको छ। लटिनाथ प्राथमिक विद्यालय बर्मुडे छ महिनादेखि एकजना शिक्षकको भरमा सञ्चालन हुँदै आएको छ। तीनजना शिक्षकको दरबन्दी रहेको यस विद्यालयमा अहिले २०० विद्यार्थी अध्ययनरत छन्। तीनजना शिक्षक भए पनि एक जना शिक्षक आफ्नै घरपायक विद्यालय मिलाई काजमा गएका र विद्यालयका प्रध्यानाध्यापक आटसिंह धामी नियमित विद्यालयमा उपस्थित नहुने भएका कारण विद्यार्थीलाई एक शिक्षकले अध्यापन गराइरहेका विद्यालय व्यवस्थापन समितिका अध्यक्ष रमेशसिंह धामीले जानकारी दिए । शिक्षक विद्यालयमा नियमित उपस्थित नहँुदा विद्यार्थी हाजिरी लगाएर घर फर्किने गरेको अभिभावकको गुनासो छ। प्रधानाध्यापक धामी धेरैजसो बिदामा बस्ने हुँदा एकजना शिक्षकको भरमा विद्यालय सञ्चालन हुँदै आएको अविभावकहरु बताउँछन्।
संविधानसभाको निर्वाचन सम्पन्न भएको चार महिनापछि निर्वाचन सम्पन्न गर्ने निर्वाचन आयोगका प्रमुख आयुक्त, आयुक्तदेखि अन्य संबैधानिक निकायका पदाधिकारीहरुको ससदमा सुनुवाइ हुने भएको छ। व्यवस्थापिका संसदको शुक्रबारको बैठकले उनीहरुको सुनुवाईका लागि संसदीय सुनुवाई समिति गठन गर्ने तय भएपछि विगतको सरकारले गरेका सबै संबैधानिक निकायका पदाधिकारीहरुको सुनुवाई प्रक्रियाको मार्ग खला भएको हो। विगतमा संसद नभएको बेला प्रधानन्यायधीश खिलराज रेग्मी नेतृत्वको सरकारले गरेका सबै निकायको नियुक्त लगायत वर्तमान सरकारले नियुक्तिका लागि तय गरेका राजदूत वा पदाधिकारीहरुको नियुक्ति पूर्व समितिले सुनुवाइ गर्ने छ।
मध्यपहाडी क्षेत्रमा सुविधा सम्पन्न दसवटा सहर निर्माण गर्न सरकारले जग्गा अधिग्रहण कार्यलाई प्राथमिकताका साथ अगाडि बढाएको छ। सरकारले ती स्थानमा जग्गा खरिद गरेर, सार्वजनिक तथा गुठीको जग्गा प्राप्ति तथा जगगा विकास कार्यक्रम सञ्चालन गरिरहेको खबर आजको गोरखापत्रमा छापिएको छ। पाँचथरको फिदिम र रुकुमको चौरजहारीका बासिन्दा, राजनीतिक दल तथा अन्य सरोकारवाला नयाँ व्यवस्थित सहर निर्माणको योजनाप्रति निकै सकारात्मक र उत्सुक देखिएकाले ती स्थानमा छिटो काम सुरु हुने नयाँ सहर आयोजना समन्वय कार्यालय प्रमुख रवि शाहले बताए। चालू आर्थिक बर्षमा तेह्रथुमको बसन्तपुर, धादिङको बैरेनी गल्छी, तनहुँको डुम्रे भन्सार , बागलुङको बुर्तिबाङ, दैलेखको राकमकर्णाली, अछामको साँफेबगर र बैतडीको पाटनमा जग्गा विकास कार्यक्रमको सम्भाव्यता अध्ययन गरिने भएको छ। पाँचथरको फिदिम, सिन्धुलीको सखुर्कोट र रुकुमको चौरजहारीमा भने गत वर्ष नै यो कार्य सम्पन्न भइसकेकाले चालू आर्थिक बर्षमा जग्गा विकास कार्यक्रमको विस्तृत परियोजना प्रतिवेदन निर्माण गरिने प्रमुख शाहले जानकारी दिए । सरकारी तथा निजी क्षेत्रको गरी आउँदो २० वर्षमा दुई खर्ब रुपैयाँभन्दा बढी लगानी हुने अनुमान गरिएको यो महत्वाकाङ्क्षी योजनालाई सरकारले आफ्नै स्रोतमा पूरा गर्ने नीति लिएको छ ।
गोरखा धावा ४ का ४६ वर्षका एक शिक्षक ९ वर्षसम्म अस्थायी रहेर पढाए । गाउँकै तान्दाङस्थित संस्कृत माविमा पढाउँदा पढाउँदै उनी बिरामी परे । सुरुमा उनलाई ज्वरो आयो । गाउँमा सामान्य उपचार गरे । निको भएन् । परिवारले उपचारका लागि काठमाण्डौं पुर्‍याए । डाक्टरले औषधि दिएर निको हुने भन्दै घर फर्काए । आजको कान्तिपुरमा खबर छ । तर उनलाई सञ्चो भएन । पुन काठमाण्डौं पुर्‍याउँदा डाक्टरले उपचार नहुने भन्दै परिवारलाई घर फर्काए । बिरामी परेका ती शिक्षक हुन चन्द्रकान्त सिम्खडा । उनी एक्लै बर्बराउन थालेपछि फेरि परिवारले काठमाण्डौंको वीर, शिक्षण, पाटन अस्पताल पुर्‍याए । चिकित्सकले भारतको भेलोर लगेमात्र उपचार सम्भव हुन्छ भन्दै परिवारलाई घर फर्काइदिए । ‘जिल्लामा उपचार नभएपछि काठमाण्डौं पुर्‍यायौं,’ श्रीमती सीताले भनिन्, ‘तर डाक्टरले धेरै नबाँच्ने भन्दै घर पठाए ।’ उनले श्रीमान ठीक हुने आशमा राँची लगे पनि निको हुनुको साटो वाक्य नै बन्द भएको बताइन् । सिम्खडा बोल्न सक्दैनन् । दिसापिसाव ओछ्यानमै गर्छन । दिनभरि १ जना उनको गोठालो बस्नपर्छ । उनलाई १७ वर्षदेखि दाम्लोले बाँधेर राखिएको छ । परिवारले उपचारमा ४ लाख रुपैयाँ सिध्याए । उनी थला परेपछि उपचारमा सहज हुने भन्दे सीताले गोरखाको घरखेत बिक्रीगरी चितवनको पिठुवामा रहेको माइतीघर नजिकै बसोबास गरिन । लामो समयसम्म उपचार गर्न भन्दै अस्पताल धाए पनि उपचार हुन नसक्दा परिवार निराश भएका छन् । सिम्खडाकी श्रीमती, ३ छोरा र आमा छन् ।
'पैसा छैन गोजीमा, मायालुको खोजीमा' कमेडी गीत गाएर चर्चामा आएका गायक तथा कलाकार गुरूङ्ग सोल्टीलाई हङकङ्गमा सम्मान गरिएको छ। कलाकारिता क्षेत्रबाट देशविदेशमा तमु गुरूङ्ग समुदाय तथा खोटाङ्ग क्षेत्रको नाम उच्च पार्न योगदान पुराएकोमा सोल्टीलाई सम्मान गरिएको समाजका सदस्य पर्वत गुरूङ्गले जानकारी दिए। समाजका सचिव हर्क गुरूङ्गका अनुसार, सम्मानित भएपछि सोल्टीले कलाकारलाई सम्मानले उर्जा मिल्ने बताए। उनले आफ्नो समुदाय र क्षेत्रका लागि कलाकारिता र व्यक्तिगत तर्फबाट पनि सकेसम्मको योगदान गर्ने बताए। सोल्टी किराँत राई यायोक्खा, हङकङ्गले आयोजन गरेको पाँचौं यलम्बर नाईटका लागि हङकङ्ग गएका थिए। त्यहाँ उनले उद्घोषणसँगै कमेडी प्रस्तुतीका साथमा 'मिलेको जिऊ' र 'चनाचट्पटे' बोलको दुई नयाँ गीत गाए। समाजका अध्यक्ष राम गुरूङ्गको सभापतित्वमा सम्पन्न कार्यक्रममा सदस्यत्रय पर्वत गुरूङ्ग, सन्तोष गुरूङ्ग र धन गुरूङ्गले सोल्टीलाई मायाको चिनो प्रदान गरे भने समाजका जेष्ठ सल्लाहकार टेक बहादुर गुरूङ्गले खदाँ ओढाएका थिए। वरिष्ठ सल्लाहकार एवं कोन ईन्जिनियरिङ्ग एण्ड कन्स्ट्रक्सनका प्रवन्धक निर्देशक अर्चन गुरूङ्गले सोल्टीको लागि निकट भविश्यमा नै हङकङ्गमा पुनः कार्यक्रम आयोजन गर्ने बताए। 'विल्कुले नयाँ टेष्ट दिएका छन्। कुशल उद्घोषणसँगै सोल्टीले हसाँएनन् मात्र, हामीलाई नचाए पनि। यसर्थ, सोल्टीको वहुप्रतिभाको कदर गर्दै निकट भविश्यमा नै हङकङ्गमा पुनः कार्यक्रम आयोजना गर्ने छौं।', गुरूङ्गले सोल्टीको आमा समेत उपश्थीत कार्यक्रममा भने। थप सम्मान र प्रोत्साहन र प्रर्वद्धनका लागि समाजले सोल्टीको दोस्रो एल्बम प्रायोजन गरिदिने सदस्य पर्वत गुरूङ्गले बताए। त्यसको हङकङ्गमा बजार तथा प्रर्वद्धन समाजले नै गर्नेछ। त्यसअघि, सोल्टीको सम्मानमा हङकङ्ग तरहरा (हाँसपोसा) मञ्चले जोर्डन स्थीत कोरियन रेष्टुरेन्टमा खदाँ ओढाएर विशेष सम्मान तथा रात्री भोजको आयोजना गर्यो। मञ्चका अध्यक्ष कालसिं राईले सोल्टीको प्रतिभाको कदर गर्दै हङकङ्गमा भएको कार्यक्रममा निमन्त्रणा गरिएको र भविश्यमा पनि निम्तो भईरहने बताए। मञ्चका सचिव किरण तामाङ्गको नेतृत्वमा सोल्टीलाई पछिल्लो दिन हङकङ्गको विशेष पर्यटकीय क्षेत्र पिक टावर र फेरि सयर समेत गराईयो। मञ्चले सोल्टीको भिडियो सिडी रिलिजको लागि प्रयोजन गरिदिएको हो। त्यस्तै, खोटाङ्ग हङकङ्ग समाज, हङकङ्गले पनि सोल्टी लगायत नेपाल आइडल विक्रम राई र गायिका ताया राईलाई कदर पत्र र खदाँ ओढाएर सम्मान गर्यो। उनीहरुको सम्मानमा समाजले नेपाली रेष्टुरेन्टमा रात्री भोज कार्यक्रम आयोजन गर्यो। सोल्टीले हङकङ्गमा तीन ठाँउ आफ्नो प्रस्तुती देखाए। हङकङ्गको साँगीतिक यात्रापछि उनी अहिले डिजिटल फिल्म करुणा (लाहुरे परिवारको कथा) स्क्रीप्ट लेख्नमा व्यस्त छन्। बैशाखबाट यो फिल्म छायाँकन शुरु गर्ने उनले जनाए। त्यसअघि उनी गजबको सोल्टी, कमेडी भिडियो, निमार्ण गर्दैछन् जुन चाडै सुटिङ्ग हुदैछ।
नेपाली महिला आन्दोलनकी अग्रणी व्यक्तित्व साहाना प्रधान अहिले बोल्न नसक्ने अवस्थामा विछ्यौनामा दिनरात विताइरहेकी छन्। डेढ वर्षदेखि स्वास्थ्यमा समस्या देखिएको भएपनि ६ महिनादेखि उनी अशक्त छिन्।'६ महिनादेखि बोल्न, हिड्न, उठ्न सक्नुहुन्न सम्झना शक्ति राम्रो छ भेट्न आएका पुराना नेताहरुलाई राम्री चिन्नुहुन्छ, नेत्री प्रधानकी छोरी उषा श्रेष्ठले भनिन्,' कान सुन्नुहुन्छ आँखा राम्ररी देख्नुहुन्छ पाचन प्रक्रिया पनि राम्रो छ तर बोल्न सक्नुहुन्न।' हाडजोर्नी विशेषज्ञ डाक्टर सरोज प्रधानका अनुसार उनका हाड मक्किएर कमजोर भएका छन्। उषाले थपिन्,'रोग केही छैन,८६ वर्ष हुनुभयो, बुढ्यौलीले गर्दा पनि होला, कसैले आँखा देख्दैनन् , कसैले कान सुन्दैनन् तर आमाले चै बोल्न सक्नुभएन, डाक्टरले पनि यहिँ भन्नुहुन्छ।' कमाण्डर पोस्टमा खबर छ।
पर्यटन तथा नागरिक उड्ययन मन्त्री भीम आचार्यले पोखरा क्षेत्रीय अन्तराष्ट्रिय विमानस्थल निर्माणलाई पहिलो प्रथामिकतामा राखिएको बताएका छन्। आफ्नो कार्यकालको पहिलो प्रथामिकतामा पोखरा बिमानस्थल रहेकाले छिट्टै निर्णयमा पुग्ने उनको दाबी छ। पोखरा पर्यटन परिषद्को सोमवार पोखरामा आयोजित १२ औं वार्षिक साधारणसभाको अवसरमा मन्त्री आचार्यले प्राविधिक जटिलता हाटाएर विमानस्थल निर्माणको काम अघि बढाईने बताए। यसअघिको लागत स्टीमेटमा आशंका भएपछि अख्तियारमा पुगेको फाईलको अन्तिम टुङ्गो लगाउने काम भैरहेको उनले बताए। ' यसअघिकै प्रक्रियालाई सुधारेर जाने कि नया प्रक्रिया थाल्ने भन्ने बिषयलाई टुङ्गो लगाउने प्रयास जारी छ। ' मन्त्री आचार्यले भने। विमानस्थलको लागि आबश्यक थप जग्गा अधिग्रहण र चलनचल्तीको मुल्य अनुसारको मुआब्जा दिन सरकार तयार रहेको उनले बताए। पोखरा क्षेत्रीय अन्तर्राष्ट्रिय विमानस्थल पहिलो प्रथामिकतामा रहेको पटक पटक दोहोर्‍याउदै उनले निरन्तर दवाबको लागि भने आग्रह गरेका छन्। पोखरा पछि भैरहवा, निजगढ विमानस्थल र त्रिभूवन अन्तर्राष्ट्रिय बिमानस्थलको सुधारको साथै अन्य विमानस्थललाई आधुनिकिकरण गर्ने काम प्रथामिकतामा राखेको मन्त्री आचार्यले बताए। त्यस्तै नागरिक उड्ययन कार्यालय र पर्यटन बोर्डमा दुई साता भित्र सुधार गर्ने उनले प्रतिबद्धता जनाएका छन्। नेपालको उड्ययन क्षेत्रलाई सुरक्षित बनाई कालोसुचीबाट छिट्टै हटाउने उनको दाबि छ। देशका झण्डै ४० वटा स्थानलाई पर्यटकिय क्षेत्र घोषणा गर्ने तयारी समेत भैरहेको मन्त्री आचार्यले जानकारी दिए। सभासद्हरु शारदा पौडेल , रवीन्द्र अधिकारी र तेजकुमारी पौडेलले पोखरा क्षेत्रीय अन्तर्राष्ट्रिय विमानस्थलको काम तत्काल अघि नबढाए पोखरेलीले गर्ने आन्दोलनको अगुवाई गर्ने चेतावनी दिए। विमानस्थल निर्माणको सम्बन्धमा निर्णय लिदा खुट्टा नकमाउन उनले सरकारलाई आग्रह गरेका थिए। प्रस्तावित बिमानस्थल वरपरका बासिन्दाले तत्काल निर्माण प्रक्रिया सुरु गर्न र नभए जग्गा फिर्ता गर्न माग गरेका थिए। विमानस्थल निर्माणको काम अन्योलमा रहेका बेला सो स्थानको जग्गा खरिद बिक्रिमा रोक लगाएकोमा उनीहरुले आपत्ती जनाएका छन् । स्थानीय बोधराज कार्की र चिरिञ्जिबी बरालले उचित मुआब्जाको साथ जग्गा अधिग्रहणको लागि सघाउन तयार रहेको बताएका थिए। नेपाल उद्योग बाणिज्य महासंघका पूर्ब अध्यक्ष आनन्दराज मुल्मीले यहि महिनामा टेण्डर आब्हान र बैशाखभित्र शिलान्यास गर्ने गरी विमानस्थल निर्माणमा लाग्न पर्यटन मन्त्रीलाई आग्रह गरेका थिए।
तपाई यसपालीको 'भ्यालेन्टाईन डे' अर्थात प्रेम दिवस कहाँ मनाउँदै हुनुहुन्छ? विदेश जाने तरखरमा हो की, यही देशको कुनै ठाउँमा? यदी तपाईले कुनै तयारी गर्नुभएको छैन भने तपाईको एउटा गन्तव्य सौराहा पनि हुन सक्छ। एक त नेपालकै तेस्रो पर्यटकीय नगरी त्यसमाथि यसवर्ष पनि सौरेलीहरुले विशेषगरी रेष्टुरेन्ट व्यवसायीले आठौ फुड फेष्टिवलको आयोजना गरेका छन्। बुधवार उनीहरुले पत्रकार माझनै प्रेम जोडीलाई निम्तो बाँडेका छन्। आगामी फागुन १ ,२ र ३ गते यहाँ फुड फेष्टिवल हुँदैछ। २ गते भ्यालेन्टाईन डे हो। अहिले त्यसको तयारी समेत शुरु भएको व्यवसायीहरुले बताएका छन्। 'आउनेलाई २० प्रतिशतसम्म खान बस्नको छुट छ, कार्यक्रम संयोजक गोकर्ण गिरीले भने, त्योसँगै विभिन्न प्रतियोगितात्मक कार्यक्रम र साँस्कृतिक प्रदर्शनीले जोडीलाई झन् मनमोहक बनाउने छ।' उनीहरुले साँझ सौराहामा बसेर राप्ती नदी किनारको मजा लिन पनि सक्ने छन् भने हात्ती सफारी, डुंगा सफारी र जंगली नजावर गैंडा, बाघ हेरेर मनोरञ्जन लिनसमेत सक्ने छन्। विगतमा उत्कृष्ट जोडीलाई सम्मान गरिएको भएपनि छनोट गर्न कठिनाई भएकाले यसबर्ष भने नगरिएको व्यवसायी सुवास गौतमले बताए। तर जोडीका लागि रमाईलो कार्यक्रम भने ल्याएको उनले बताए। यसवर्ष सौराहा फुड फेष्टिवलमा थारुहरुको प्रख्यात खाना चिचर खाने प्रतियोगिता राखिएको रेवान सौराहाका अध्यक्ष सिताराम कुमालले बताए। यस्तै वेटर रेस ,पर्यटक रेस , डोरी तान्ने प्रतियोगिता ,स्लो साईकल ,बच्चाहरुबीच बेलन फुटाई, महिलाबीच म्युजिकल चियर र फेन्टा पिउने प्रतियोगिता छ। राष्ट्रिय कलाकारहरुको बेजोड प्रस्तुती तीनै दिन रहने आयोजकले जनाएको छ। नेपाली मौलिक खानाका परिकार समेत हुने उनीहरुले बताए। कार्यक्रमको लागत ३६ लाख अनुमान गरिएको छ। आएको रकमले उज्यालो सौराहा कार्यक्रममा खर्च गरिने र सौराहालाई हराभारा बनाउने लक्ष्य रहेको आयोजक प्रतिनिधि राजेन्द्र खरेलले बताए। २०६३ सालबाट शुरु भएको कार्यक्रम यसवर्ष आठौं हो। तत्कालिन समयमा ४ वटा रेष्टुरेन्टबाट शुरु गरिएकोमा अहिले सौराहाका ७० रेष्टुरेन्ट सञ्चालित छन्। ती मध्ये २९ रेष्टुरेन्ट रेवानमा आवद्ध छन्। सौराहामा पर्यटक खानाको स्वाद लिंदै ,तस्वीर नारायण ढुंगाना ,चितवन
अन्तर्राष्ट्रिय विमानस्थलकी कर्मचारी मन्जु केसी कालो पोलीथिनको झोलामा फोहोरको पोको पारेर नजिकै डम्पिङ साइडतिर जाँदै थिईन् । उनलाई पछ्याउँदै आइरहेको थियो एउटा भुस्याहा कुकुर। फोहोरको गन्धमा खानेकुराको भान पाएर होला त्यो कुकुर लगातार पुच्छर हल्लाउँदै थियो । मन्जु धपाउन खोन्थिन । कुकुर अटेर गरेर पछ्याएको पछयायै गर्थ्यो। पोको भित्र विस्कुट र अरु खिद्रीमिद्री खानेकुराको फोहोर छन्आइतबार साँझ सवा चार बजे त्रिभुवन अन्तर्राष्ट्रिय विमानस्थलको परिसरमा भेटीएकी मञ्जुले अन्तर्राष्ट्रिय विमानस्थलको धावनमार्गबाट करिब ४ सय मिटर दुरीमा रहेको डम्पिङ साइटमा झुम्मिएका बाँदर । कुकुर विमानस्थल बाहिरैदेखि मञ्जुको पछि लागेको थियो । अरु धेरै भुस्याहा कुकुर पहिल्यैदेखि विमानस्थल परिसरिभित्रको डम्पीङसाइडमा फालिएका फोहोर छानिछानि खाँदै थिए । एउटा ठूलो भोज चलेजस्तो भइरहेको थियो। त्यहाँ कुकुरहरुको । यो त एउटा प्रतिनिधी उदाहरण मात्र हो । कुकुर र बाँदरको प्रबेश विमानस्थलमा हुन थालेपछि अन्तराष्ट्रिय विमानस्थलमा थप समस्याग्रस्त बनेको आजको नागरिक दैनिकमा सुबोध गौतमले समाचार लेखेका छन् । अन्तराष्ट्रिय विमानस्थलको यो डम्पिङ साइडबाट धानवमार्गको दुरी करिव चार सय मिटर पनि छैनजहाँ डेढ महिनाअघि मात्रै एउटा उड्नै लागेको जहाजको पाङ्ग्रामा भुस्याहा कुकुर ठोक्किएको थियो । त्यस यता पशु अधिकारीहरुले पटकपटक गरी दर्जन भन्दा बढी कुकुर समातेर बिमानस्थल बाहिर लगिसकेका छन् । कुकुरभन्दा अगाडि बाँदर आतंक थियो । बाँदरले विमानस्थल क्षेत्रमा सातो लिएपछि विज्ञ टोलीले प्रतिबेदन समेत बुझायो । कुकुर र बाँदरको उपद्रो चलिरहँदा बेलाबखत चिलहरुले पालो पाउँछन् । साना जहाजमा इन्जिन र ककपिटमा चिल झण्डैभण्डै दुर्घटना भएको धेरै पटक भइसक्यो । कतिपय चिलकाण्ड त विमानस्थल व्यवस्थापनले गुपचुप नै राख्छ । देशको एकमात्र अन्तर्राष्ट्रिय विमानस्थलमा पशुपंक्षीको जगजगीले उड्यान क्षेत्रमा काम गर्नेहरु दिनरात पिरोलिरहेका छन् । यस्तो लापरबाहीले जुनसुकै बेला ठूलो दुर्घटना हुनसक्छ ।
स्वास्थ्य क्षेत्रमा अनुसन्धान गर्ने भन्दै दर्ता भएका मुलुकका अधिकांश रिसर्च सेन्टरले नाम मात्र झुन्ड्याउने गरेको पाइएको छ । रिसर्च सेन्टर थप्दा विदेशबाट सामान ल्याउँदा भन्सार छुट पाउने भएकाले स्वास्थ्य संस्थाहरू त्यसप्रति आकर्षित भएका हुन् । काठमाडौं उपत्यकालगायत मुलुकका विभिन्न भागमा नाम चलेका ठूला अस्पतालले समेत स्वास्थ्य क्षेत्रको अनुसन्धान गर्ने नाममा रिसर्च सेन्टर झुन्ड्याउँदा जनता भने नराम्ररी झुक्किइरहेका खबर आजको राजधानीमा छापिएको छ । केही अस्पतालले भने अस्पतालमा संलग्न चिकित्सकले गरेको अनुसन्धान नै अस्पतालको अनुसन्धान भएको दाबी गर्दै राष्ट्रिय स्वास्थ्य अनुसन्धान परिषद्लाई रिपोर्ट बुझाउने गरेका छन् । तर, स्वास्थ्य क्षेत्रको कुनै पनि विषयको अनुसन्धान गर्नुपूर्व नै निश्चित विषय छनोट गरी परिषद्बाट पास गराउनुपर्ने प्रावधान छ । स्वास्थ्य परिषद् ऐनमा कुनै पनि स्वास्थ्य संस्थासँग रिसर्च सेन्टर जोडेर नामकरण गर्न वर्षमा कम्तीमा दुईओटा उच्चस्तरीय अनुसन्धान अनिवार्य गर्नुपर्ने उल्लेख छ । तर, अधिकांशले एउटा पनि अनुसन्धान नगरी त्यस्ता स्वास्थ्य संस्था चलाइरहेको परिषद्का प्रमुख गुणराज लोहनीले बताए । ‘रिसर्च सेन्टर राखेर जनतालाई झुक्याउने काम मात्र भएको छ,’ लोहनीले राजधानीसँग भने, ‘रिसर्च सेन्टर भनेपछि केके न होला भनेर मान्छे आकर्षित हुन्छन्, तर अनुसन्धान भने एउटा पनि हुदैन ।’ उनले नाम मात्र झुन्ड्याएर राज्यबाट सुविधा लिने र जनतालाई झुक्याउने स्वास्थ्य संस्थाहरूको नामबाट रिसर्च सेन्टर हटाउने तयारीमा सरकार लागेको जनाए । ‘अब हामी अनुसन्धान गर्नेलाई मात्र त्यो नाम राख्न दिने तयारीमा छौ,’ उनले भने, ‘राज्यबाट अनुसन्धान गर्ने भन्दै रिसर्च सेन्टर नाम राख्ने अनि भन्सार शुल्क छुट लिने मात्र गरेको पाइएको छ ।’ परिषद् स्रोतका अनुसार हालसम्म रिसर्च सेन्टर नाम भएका स्वास्थ्य सेवा प्रदायक कुनै पनि अस्पताल, पोलिक्लिनिकले कुनै विषयबारे अनुसन्धान गर्ने भनेर पास गराएका छैनन् । रिसर्च सेन्टर नाम राख्नेलाई परिषद्को मापदण्डअनुसार दुई ओटा अनुसन्धान अनिवार्य बुझाउन भनेपछि राजधानीको थापाथलीस्थित नर्भिक इन्टरनेसनल अस्पताल र चावहिलस्थित मेडिकेयर अस्पतालले हटाएका छन् । स्रोतले दिएको जानकारीअनुसार चावहिलमा नै रहेको ओम हस्पिटल एन्ड रिसर्च सेन्टर प्रालीले पनि रिसर्च सेन्टर हटाउने प्रक्रिया सुरु गरेको छ । नेपालमा रिसर्च सेन्टर नाम जोडिएका स्वास्थ्य संस्था कति छन् भन्ने आधिकारिक तथ्यांक स्वास्थ्य परिषद्सँग पनि छैन । यस्ता संस्था दर्ता गर्दा कम्पनी रजिस्ट्रारको कार्यालयबाट दर्ता हुने हुँदा परिषद्लाई कहाँकहाँ रिसर्च सेन्टर छन् भन्ने जानकारी हुन नसकेको लोहनी बताउँछन् । परिषद्ले आफै गरेको अनुगमनका क्रममा देशभर ३ सय ६० रिसर्च सेन्टर पत्ता लगाएको थियो । जसमा आधाभन्दा बढी राजधानीमै रहेको परिषद्ले जनाएको छ । परिषद्ले यसै वर्षदेखि स्वास्थ्य मन्त्रालयमार्फत परिषद्ले कम्पनी रजिस्ट्रारको कार्यालयलाई स्वास्थ्यसँग जोडिएर रिसर्च सेन्टर नामकरण गरेका संस्थाहरू दर्ता वा नवीकरण गर्दा परिषद्को सिफारिस अनिवार्य गराउन निर्देशन दिएको छ । त्यसका साथै जिल्ला प्रशासनहरूलाई पनि परिषद्ले पत्र पठाएर त्यस्ता नाम जोडिएका संस्था दर्ता तथा नवीकरण गर्न आउँदा परिषद्को सिफारिस अनिवार्य गर्न निर्देशन दिएको छ । परिषद्ले गरेको पछिल्लो निर्देशनले जथाभावी रिसर्च सेन्टर खोल्ने क्रम रोकिने उनको दाबी छ । सरकारले त्यस्तो निर्देशन दिएपछि धेरैजसो संस्थाले रिसर्च सेन्टर हटाउने तयारी गरिरहेको परिषद्का एक अधिकारीले बताए ।
मन्त्रिपरिषद्का अध्यक्ष खिलराज रेग्मीले नेपालको सार्वभौमसत्ता, अखण्डता, राष्ट्रियता र एकतालाई अक्षुण्ण बनाउँदै नेपाली भूमिको रक्षार्थ क्रियाशील नेपाली सेनाको सङ्गठनमा आफूलाई सुम्पिएको जिम्मेवारीमा उच्च मनोबलका साथ सक्रिय रहन समायोजनमा गएका अधिकृत क्याडेटलाई निर्देशन दिएका छन्। सैनिक प्रतिष्ठान खरिपाटी भक्तपुरमा आज आयोजित अधिकृत क्याडेट समायोजन आधार तालिमको आयुक्त पद प्रदान तथा कवाजको सलामी ग्रहण कार्यक्रमलाई सम्बोधन गर्दै उनले नेपाली सेनालाई अझ परिमार्जित र परिस्कृत तुल्याएर प्रभावकारीरुपमा अघि बढाइने बताए। अध्यक्ष रेग्मीले भने, “नेपाली सेना सम्पूर्ण नेपालीको साझा सम्पत्ति हो भन्ने युक्तिलाई चरितार्थ पार्दै यसले हरेक क्षेत्र, वर्ग, जाति, धर्मलाई समाहित गर्दै आएको छ।” नेपाली समाजको आर्थिक, सामाजिक तथा साँस्कृतिक रुपान्तरण गर्ने लक्ष्यसहित नेपाली राजनीतिक घटनाक्रममा भएको विगतको सशस्त्र द्वन्द्वको शान्तिपूर्ण अवतरणसँगै सुरु भएको शान्ति प्रक्रियाको अभिन्न पक्षको अध्यायका रुपमा सेना समायोजन भएको बताए। …हामी सबै नेपाली र नेपाली सेना सबै नेपालीको' भन्ने भावनात्मक सम्बन्ध र यथार्थतालाई मूर्तरुप दिँदै द्वन्द्वको शान्तिपूर्ण रुपान्तरण गरी नेपाली जनताको शान्तिप्रतिको चाहनालाई साकार तुल्याउन सेना समायोजनले महत्वपूर्ण योगदान दिने उल्लेख गर्दै उनले नेपाली सेना लोकतन्त्र र सामाजिक परिवर्तनलाई समयसापेक्षरुपमा अङ्गिकार गरी अघि बढिरहेको बताए। नागरिकको मौलिक हक, अन्तर्राष्ट्रिय मानवीय कानुन, मानवअधिकार, विधिको शासनलगायतका विषयलाई सम्मान गर्दै राष्ट्रको पहरेदारको रुपमा स्थापित नेपाली सेनाले राष्ट्रिय विपत्ति र राष्ट्रिय सङ्कटमा समयले मागेको आवश्यकतानुरुप आफूलाई परिचालन गरी राष्ट्रको विकास निर्माणका कार्यहरूमा समेत आफ्नो क्षमता प्रदर्शन गर्दै आइरहेको उनको भनाइ थियो। अध्यक्ष रेग्मीले भने,'नेपालको शान्ति प्रक्रिया तथा सेना समायोजन नेपालीहरू आफैंलेे रोजेको र चाहेको एक प्रकारको विशिष्ट अवसर भएकाले नेपालको सेना समायोजन सम्पूर्ण अन्तर्राष्ट्रिय समुदायमा उदाहरणीय कार्यका रुपमा परिचित छ।” “शान्ति प्रक्रियाको महत्वपूर्ण चरणका रुपमा सेना समायोजनको कार्य सम्पन्न भइसकेको वर्तमान अवस्थामा शान्ति प्रक्रियाको मौलिक पक्षका रुपमा रहेको संविधान निर्माणको कार्य अहिले हाम्रो सबैभन्दा उच्च प्राथमिकता बनेको छ” –रेग्मीले भने। सो अवसरमा पत्रकारको जिज्ञासामा एमाओवादीका नेता कृष्णबहादुर महराले शान्ति प्रक्रियाको महत्वपूर्ण अङ्ग सेना समायोजनले सफलता पाएको भनी खुसी व्यक्त गरेका थिए। समायोजनमा गएका अधिकृत अब नेपालको राष्ट्रिय सेना भएकाले देशको हितमा समर्पित भएर काम गर्न नेता महराले उनीहरूलाई सुझाव दिएका थिए। नेकपा–माओवादीका उपाध्यक्ष सिपी गजुरेलले विगतको जनमुक्ति सेनाको पहिचान रहने गरी सेना समायोजन हुनुपर्छ भन्ने आफूहरूको मान्यता रहेको भएतापनि सेना समायोजनको विरोधी भने नभएको प्रतिक्रिया दिएका थिए। नेकपा (एमाले)का नेता प्रदीप ज्ञवालीले सेना समायोजन शान्ति प्रक्रियाको महत्वपूर्ण उपलब्धि भएको बताउँदै यसले नेपाली सेनालाई बलियो बनाउन मद्दत गर्ने विश्वास व्यक्त गरे। प्रधानसेनापति गौरव शम्सेर जबराले सेना समायोजनको विषयलाई आफ्नो सङ्गठनले असाध्यै राम्रो घटनाको रुपमा लिएको प्रतिक्रिया दिए। रासस
संविधानसभा निर्वाचनमा विजयी उम्मेदवारहरुको राजधानी प्रवेशसँगै पराजित एकीकृत नेकपा (माओवादी) पाल्पाका उम्मेदवारहरू भने चुनावी समीक्षा र पार्टी प्रशिक्षण जुटेका छन्। एमाओवादीले प्रत्येक गाविसमा महिला, दलित, जनजाति, युवालाई सङ्गठित गर्दै प्रशिक्षणमा जुटेका हुन्। एमाओवादी सङ्गठन विस्तारमा केन्द्रित बन्न सकेको अवस्थामा पार्टी बलियो र शक्तिशाली बन्ने कार्यकर्ताको सुझाव छ। संगठन कमजोर रहेका कारण संविधानसभा निर्वाचनमा पराजय भोग्न बाध्य बनेको उनीहरूको विश्लेषण छ। एमाओवादीका उम्मेदवारले संविधानसभा निर्वाचनमा पराजय बन्नु परेपनि जनताका विकास निर्माणका काममा आफूहरूको पूर्ण सहयोग रहने प्रतिबद्धता जनाएका छन्। एमाओवादी पाल्पा जिल्लाका तीनै निर्वाचन क्षेत्रमा समीक्षा तथा प्रशिक्षण गरी सङ्गठन विस्तारको योजनामा रहेको छ। माओवादी निर्वाचन क्षेत्रअर्न्तगतका गाविसमा समीक्षा तथा प्रशिक्षण, गाविसस्तरमा सङ्गठन विस्तारमा लागेको एमाओवादीका केन्द्रीय सदस्य तथा पाल्पा निर्वाचन क्षेत्र नं २ का उम्मेदवार वसन्त शर्माले बताए। मतदातालाई भेट्दै धन्यवाद दिने र निर्वाचन क्षेत्रका जनताका अतिआवश्यक समस्या समाधानमा लाग्ने र स्थानीय विकास निर्माणमा सहयोग गर्ने शर्माले बताए। निर्वाचन क्षेत्रअर्न्तगतका दोभान, यम्घा, चापपानी, बराङ्दीलगायतका गाविसमा समीक्षा तथा सङ्गठन विस्तार अभियान चलेको एमाओवादीले जनाएको छ। पाल्पा निर्वाचन क्षेत्र नं ३ का उम्मेदवार नेत्रप्रसाद पाण्डेयले पनि तानसेन नगरपालिका र छहरा गाविसका मतदातालाई धन्यवाद तथा समीक्षा कार्यक्रम सम्पन्न गरी संगठन विस्तारमा लाग्नु भएको छ। पाल्पा निर्वाचन क्षेत्र नं १ का तेजबहादुर सिजाली पनि रामपुर गाविसमा समीक्षा गरी सङ्गठन विस्तार गर्न लाग्नुभएको छ। एमाओवादीले पूर्वी पाल्पाका गाविसमा सङ्गठन विस्तार गर्ने उद्देश्यकासाथ अघि बढेको एमाओवादी मगरात राज्य समितिका सदस्य कमल भट्टराईले बताए। रासस
भारतीय विदेशमन्त्री सलमान खुर्सिदले सबैको सहभागितामा संविधानसभा चुनाव हुन नसके जनताको अभिमत व्यक्त हुने परिस्थिति निर्माण गर्न निर्वाचन पक्षीय दलका नेतासँग आग्रह गरेका छन् । करिब नौ घन्टा लामो नेपाल यात्रामा राष्ट्रपति रामवरण यादव र सरकार प्रमुख खिलराज रेग्मी, नेपाली कांग्रेस, एमाले, एमाओवादी नेताहरूसँग अलगअलग तथा उपेन्द्र यादवलगायत मधेसी दलहरूसँग समूहगत रूपमा भेटघाट गरेपछि उनी चुनाव निर्धारत मितिमा नै हुनेमा विश्वस्त भई मंगलबार नै स्वदेश फर्केका हुन् । फर्कनुअघि पत्रकारहरूसँग कुराकानीमा खुर्सिदले भने, ‘संविधानसभाको दोस्रो निर्वाचन एउटा ‘युनिक’ र विषेश खालको प्रक्रिया हो, सबै राम्रा कुराहरू टुङ्गिन समय लाग्ने गर्दछ, राम्रो वाइन बन्न धेरै लामो समय लागे जसरी ।’ नेपाल भ्रमण आफू विदेश मन्त्री भएयता प्राथमिकतामा रहे पनि मंसिर ४ मा निर्वाचन हुनेगरी मिति घोषणा गरिएपछि मात्र भ्रमणका लागि अनुकूल वातावरण बनेको उनले बताए । उनको भ्रमण छोटो भए पनि दुईतर्फका राजनीतिज्ञसँग वार्ता जारी रहनुपर्ने अभिव्यक्ति पनि उनले दिए । यात्राका क्रममा जारी गरिएका ‘तथ्य विवरण’मा निर्वाचनका लागि आवश्यक सबै सहयोग दिन भारत तयार रहेको र यसै क्रममा निर्वाचन आयोग र गृहमन्त्रालयलाई ७ सय ६४ थान गाडीहरू दिने भारतीय प्रतिबद्धता पनि उल्लेख छ । चुनाव बहिष्कारको घोषणा गरेको नेकपा–माओवादी र संवैधानिक राजतन्त्र तथा हिन्दु नेपालको पक्षधर राप्रपा नेपाललाई भने उनीसँग भेटघाटका लागि बोलाइएन । दुई दिनको लागि भनी पहिले नै प्रचारित यात्रा अचानक किन ९ घन्टामा छोटियो, आधिकारिक रूपमा केही भनिएको छैन । यात्राको एक दिनअघि सर्वोच्च अदालतले केही दिनअघि नेपाल र भारतको गृहसचिवस्तरीय बैठकमा पशुपतिनगर र कपिलवस्तुमा भारतीय अध्यागमन ‘चेक प्वाइन्ट’ खोल्ने र भारतीय सहयोगमा त्रिभुवन अन्तर्राष्ट्रिय विमानस्थलका अध्यागमन विस्तारित र अध्यावधि गर्न भएको सैद्धान्तिक सहमति कार्यान्वयन नगर्न अन्तरिम आदेश जारी गरेको थियो । खुर्सिद आफूले नेपालमा पाएको भव्य स्वागतका लागि आभारी थिए आतिथेय मुलुकप्रति । ‘मैले राष्ट्रपति, प्रधानमन्त्री, विदेशमन्त्रीसँग भेट्नुका साथै पूर्वप्रधानमन्त्रीसँग लामो छलफल गर्ने अवसर पाएँ ।’ एनेकपा माओवादीका अध्यक्ष पुष्पकमल दाहाल त बिरामी पत्नी सीताको औषधोपचारलाई छोट्याएर काठमाडौं फर्किएनन् मात्र, विमानस्थल उत्रिएको दुई घन्टामै हस्याङफस्याङ गर्दै दलका अरू आठ सदस्यीय उपल्लो टोली लिएर द्वारिकाज होटल पुगे । ‘वैद्य समूहले पनि वार्ता टोली गठन गरेर चुनावप्रति सकारात्मक रवैया देखाएको छ,’ खुर्सिदसँगको वार्ताको हवाला दिँदै पार्टी विदेश विभाग प्रमुख राम कार्कीले पत्रकारसँग भने । नेकपा–माओवादीका अध्यक्ष मोहन वैद्य र उपाध्यक्ष सिपी गजुरेल अचानक चीन हान्निए अघिल्लो दिन राति ११ बजे । के नेकपा–माओवादीलाई भेटघाटका लागि बोलाइएन ? खुर्सिदको जवाफ थियो, ‘यहाँ सबै आफ्नै पहलबाट आएका हुन्, निम्तो पाएर हैन ।’ एमाले अध्यक्ष झलनाथ खनालले खुर्सिदसँगको वार्ताको हवाला दिँदै भने, ‘उनीहरू निर्वाचन हुनेमा विश्वस्त छन् ।’ खुर्सिदले सायद नेपालको राजनीति बुझ्ने पाराले सोधे, ‘यति धेरै कम्युनिस्ट पार्टीहरू किन छन् नेपालमा ?’ ‘के तपाईहरूले संघीयताबारे वहस गर्नुभएको छ ?’ अनि फेरि सोधे, वैद्य समूहले चुनाव बिथोले तपाईहरू के गर्नु हुन्छ ?’ नेपाली कांग्रेसको बुझाइ पनि खनालको भन्दा फरक थिएन, तथापि कांग्रेस महामन्त्री कृष्ण सिटौलाले अरूले भन्दा बढी नै भारतप्रति आस्था खन्याए । ‘नेपालमा शान्ति र स्थायीत्व भारतले मात्र ल्याउन सक्छ,’ उनले भने । पार्टी राजनीतिमा आश्चर्यजनक हिसाबले रामचन्द्र पौडेलका प्रतिद्वन्द्वी र धेरे समयदेखि पाखा परेका गोविन्दराज जोशी पनि भेटघाटमा सामेल थिए । ‘जसरी पनि चुनाव हुनुपर्छ, आवश्यक परे वैद्य समूहलाई पेलेर जानुपर्छ’ भन्ने धारणा रहेको कांग्रेसी सहभागीले सेतोपाटीलाई बताए । खुर्सिदले प्रमुख न्यायाधीशलाई निर्वाचन सरकारको नेतृत्व दिलाउनमा घुमाउरो तालले भारतीय भूमिकाको प्रशंसा गरे । निर्वाचनमा आवश्यक सहयोग दिन भारत तयार रहेको तर, जारी विकास र निर्माण कार्यबाहेक महत्वपूर्ण ‘डिलिङ्स्’हरू निर्वाचित सरकारसँग मात्र हुने पनि उनले बताए ।
धरान फुटबल क्लब पोखरामा जारी आहा रारा गोल्डकप फुटबलमा पहिलो पटक दोस्रोचरणमा प्रवेश गरेको छ। बुधबार पोखरा रंगशालामा भएको प्रतियोगिताको दोस्रो खेलमा विभागीय टोली नेपाल आर्मीलाई हराउँदै धरानले पोखरामा विजयी सुरुआत गरेको हो। थ्रीस्टारका खेलाडीको बाहुल्यता रहेको धराने टोलीले आर्मीलाई २-१ गोल अन्तरले पराजित गरेको हो । खेलमा धरानले १९ औं मिनेटमा विदेशी खेलाडी सेगुनको गोलबाट अग्रता लिएको थियो । खेलको पहिलो हाफको अन्तिम मिनेटमा आर्मीका लागि राजु तामाङले बराबरी गोल फर्काए। दोस्रो हाफको पहिलो मिनेटमा सेगुनले नै व्यक्तिगत दोस्रो गोल गर्दै धरानलाई २-१ को अग्रता मात्र दिलाएनन् धरानलाई पहिलो पटक पोखरामा दोस्रो चरणमा पुर्‍याए।
कोरियन भाषा परीक्षा उत्तीर्ण गरेर रोजगारीमा जाने प्रतीक्षामा रहेका युवा सरकारी उदासीनताका कारण दक्षिण कोरिया जानबाट वञ्चित हुने भएका छन् । रोजगार अनुमति प्रणाली (ईपीएस) मार्फत सन् २०११ मा कोरियन भाषा परीक्षा उत्तीर्ण गरी सबै प्रक्रिया पूरा गरेर प्रतीक्षामा रहेका उनीहरूलाई समयमै रोजगारीमा पठाउन सरकारले पहल नगरेका कारण रोस्टरबाटै हट्ने भएका आजको राजधानीमा खबर छ । सन् २०११ मा सञ्चालित भाषा परीक्षामा दक्षिण कोरियाले ७ हजार १ सय कामदार कोटा दिइएको थियो । तर, सरकारकै पहलमा कोटा बढाएर १५ हजारलाई उत्तीर्ण गराए पनि अहिले कमजोर कूटनीतिक पहलका कारण रोजगारदाताले सबै कामदार तोकिएको समयमा नलैजाने भएको छ । सरकारले समयमै पहल नगरेकै कारण अहिले ईपीएसको रोस्टरमा रोजगारीमा जान प्रतीक्षा गरिरहेका ६ हजारमध्ये ३ हजारभन्दा बढी युवा तोकिएको समयअगावै रोस्टरबाट हट्ने भएका छन् । दक्षिण कोरियाले नेपाललगायत १५ मुलुकबाट ईपीएस प्रणालीअन्तर्गत कामदार लिने गर्छ । रोजगारदाताले अन्य मुलुकको तुलनामा नेपालीलाई बढी प्राथमिकता दिए पनि नेपाल सरकारले कूटनीतिक रूपमा बढी कामदार लैजान पहल नगरेकै कारण रोजगारीका लागि छानिएका समेत अवसरबाट वञ्चित हुने अवस्था आएको हो । सरकारी बेवास्ताकै कारण दुई वर्षदेखि रोजगारीमा जाने प्रतीक्षामा रहेका युवा अहिले कोरिया जान पाउनुपर्ने ग्यारेन्टीको माग गर्दै आन्दोलनमा उत्रिन बाध्य भएका छन् । महिनौको मेहनत र हजारौं रुपैया“ खर्च गरेर भाषा उत्तीर्ण गरेका कतिपय युवा दुई वर्षसम्म पनि रोजगारीमा जान नपाएपछि मानसिक रूपमा समेत विक्षिप्त बनेका छन् । ‘हजारौं रुपैयाँ खर्च गरेर महिनौको मेहनतपछि भाषा परीक्षा उत्तीर्ण गर्‍यौं,’ कोरिया पीडित नवलपरासीकी सन्जु थापाले भनिन्, ‘सरकारको बेवास्ता र उदासीनताकै कारण अहिले हाम्रो मेहनत, पढाइ बर्बाद भयो, घरपरिवारबाट समेत मानसिक दबाब खेप्नुपरेको छ ।’ सन् २०११ मा सञ्चालित भाषा परीक्षामा उत्तीर्ण भई ईपीएसको रोस्टरमा रहेका २ हजारभन्दा बढीको नाम आगामी डिसेम्बरदेखि हट्ने भएकाले बढीजसोले रोजगारीमा जान नपाउने भएका हुन् । अहिले ६ हजारभन्दा बढी कामदार रोजगारीका लागि ईपीएसको रोस्टरमा बाँकी रहेका छन् । ईपीएसले सन् २०१३ का लागि करिब ९ हजारको रोस्टर तयार गरेको थियो । अब धेरै कामदारको माग नआउने भएकाले पनि उनीहरूको नाम हट्ने देखिएको छ । रोजगारीको ग्यारेन्टी माग गर्दै आन्दोलन गर्न बाध्य युवाले सरकारले दमनसमेत गर्न खोजेको जनाएका छन् ।
महिला हिंसा विरुद्धको १६ दिने अभियान जारी रहेकै बेला अछाममा महिला हिँसाका दुई वटा घटना सार्वजनिक भएका छन् । एउटा घटनामा श्रीमान्ले श्रीमतीको हत्या गरेको आरोप लागेको छ भने अर्को घटनामा विवाह गर्ने भन्दै भारतमा लगेर बेचेको भन्ने उल्लेख छ। दुवै घटनाका बारेमा जिल्ला प्रहरी कार्यालय अछाममा किटानी जाहेरी दर्ता भएको प्रहरीले बताएको छ। श्रीमतीको हत्या आरोप लागेका श्रीमानलाई प्रहरीले पक्राउ गरेको छ। अछाम सदरमुकाम मंगलसेन गाविस घर भई ज्वालादल गण सूर्यबिनायक भक्तपुरमा कार्यरत नेपाली सेनाका जवान ३२ वर्षीय झनक भाट पत्नी हत्याको आरोपमा पक्राउ परेका हुन। उनकी पत्नी २८ बर्षीया कोकिला भाटको मंसिर २० गते राति हत्या गरेको भन्दै माइती पक्षले जाहेरी दिएपछि जिल्ला प्रहरी कार्यालय अछामले पक्राउ गरेको हो। घर बिदामा आएका भाटले आत्महत्या गरेको भन्ने पारेर पत्नीको हत्या गरेको आरोप लगाउँदै मृतकका दाजु राजाराम भाटले किटानी जाहेरी दर्ता गराएको जिल्ला प्रहरी कार्यालय अछामले जनाएको छ। कोकीलाका माईती पक्षले २१ गते नै प्रहरीमा ठाडो निवेदन दिएका आधारमा प्रहरीले उनलाई गिरफ्तार गरेर हिरासतमा राखेको छ। भाटले काठ्माण्डौमा अर्को बिहे गरेर राखेकाले पत्नीको हत्या गरेको माईती पक्षले दावी गरेका छन्। मृतक भाट घाँटीमा पासो लगाएर सुत्ने खाट माथि पल्टिएको अवस्थामा फेला परेको प्रहरीले बताएको छ। हत्या आरोपीले आत्महत्या गरेको थाहा पाएपछि बचाउने प्रयासमा आफैले डोरी काटेको प्रहरीसँग बयान दिएको बताईएको छ। मृतक भाटका दुई छोरा र दुई छोरी छन्। मृतककी जेठी छोरीले आमाबुबाबीच केही दिनदेखि झगडा हुने गरेको र सो रात पनि अबेरसम्म झगडा भएको प्रहरीसँगको बयानका क्रममा बताएको समाचार स्रोतले जानकारी दिएको छ। प्रहरीले भाटलाई थप अनुसन्धानका लागि आइतबार नै जिल्ला अदालतबाट हिरासतमा राख्न १० दिन म्याद थप गरिसकेको जनाएको छ। त्यसैगरी, जिल्ला जिल्ला प्रहरी कार्यालय अछाममा विवाह गर्ने बहानामा भारत पुर्‍याएर बेचेको आरोपमा एक जना विरुद्ध किटानी जाहेरी दर्ता भएको छ। अछामको नन्देगडा गाविस वडा नम्बर ५ की १७ वर्षीया निर्मला खत्रीलाई भारत लगेर बेचेको आरोपमा नवाठाना गाविसका २० वर्षीय मुकेश रावलका नाममा किटानी जाहेरी दर्ता गरिएको छ। निर्मलाका दाजु खम्म खत्रीले विवाह गर्ने बहानामा आफ्नी बहिनीलाई भारत लगेर बेचेको भन्दै जिल्ला प्रहरी कार्यालय अछाममा किटानी जाहेरी दर्ता गराएका हुन्। बैशाख १० गते भारतको गुजरात लगेकोमा हाल रावलका परिवार मात्रै फर्केकाले निर्मलाको अवस्था हाल अज्ञात रहेको बताईएको छ। भारतमै बेचेको भन्ने कुरा खुल्न आएकोले पक्राउ गरी अनुसन्धान गर्न जाहेरीमा माग गरिएको जिल्ला प्रहरी प्रमुख डिएसपी श्यामप्रसाद पौडेलले जानकारी दिए। मुकेश रावल र उनका आमाबुबालाई जिल्ला प्रहरी कार्यालय कैलालीले मंसिर १४ गते नियन्त्रणमा लिएको छ। उनीहरु अहिले पनि जिल्ला प्रहरी कार्यालय कैलालीकै नियन्त्रणमा रहेका छन्। मुकेशका परिवारले निर्मलाले आत्महत्या गरेको बताएका छन्। उनीहरुले मुकेश र निर्मलाबीच बैशाख महिनामा विवाह भएको बताएका छन्। मुकेशका परिवारले निर्मलाले आत्महत्या गरेको कुनै प्रमाण देखाउन सकेका छैनन्। उनीहरुले कानूनी झण्झटका कारण लुकिछिपी दाहसंस्कार गरेको भन्ने जवाफ दिएको निर्मलाका माइती पक्षले जानकारी दिएका छन्।
टिचिङ अस्पतालमा विगत सात दिनदेखि आमरण अनसनमा बसेको डा. गोविन्द केसीको माग पूरा नभए देशभरका सबै सरकारी अस्पताल ठप्प पारेर आन्दोलनमा उत्रने नेपाल चिकित्सक संघले घोषणा गरेको छ। शुक्रबार नवनियुक्त डिन शशी शर्माको राजिनामा माग्दै आन्दोलनमा उत्रिएका आवासिय डाक्टर र विद्यार्थीहरु आन्दोलनमा सहयोग गर्न अनुरोध गर्दै नेपाल चिकित्सक संघ पुगेका टोलीलाई सम्बोधन गर्दै डा. केसीको माग केही घन्टामा पुरा नगरे देशभरीको स्वास्थ्य सेवा ठप्प पारेर डा. केसीको आन्दोलनलाई साथ दिने बताएको हुन्। संघको कार्यालयमा पत्रकार सम्मेलन गर्दै अध्यक्ष अञ्जनीकुमार झाले अस्पताल ठप्प पार्नेसम्मका देशव्यापी आन्दोलन घोषणा गरेका छन् । उनले संस्थानको डिनमा शशि शर्मा नियुक्तिको विरोधमा अनसनमा बसेका डा. गोविन्द केसीको सात बुँदे र संघको पाँच बुँदे माग केही घण्टाभित्र पूरा गर्न माग गरेका छन् । नेपाल चिकित्सक संघका अध्यक्ष डा.अञ्जनी कुमार झाले भने, डा.केसीको माग माग पुरा नभए हामी सबै सरकारी अस्पताल ठप्प पार्छौ, आन्दोनलका लागि सबै डक्टरहरु तयार हुन अनुरोध पनि गर्दछु।' उनले आगामी आइतबारबाट मुलुक भरका अस्पताल ठप्प हुने हुनाले अस्पतालमा भर्ना भएका विरामीलाई केही घन्टा भित्रै सेवा र सुविधा दिन डाक्टरहरुलाई अनुरोध पनि गरेका छन् । साथै उनले सबै विरामीहरुलाई पनि डाक्टरबाट लिने सुविधा केही घन्टाभित्रै लिएर आन्दोलनमा साथ दिन आग्रह गरे। यसैबीच सरकारले डा. केसीको माग पुरा नगरे देश भरका डाक्टरहरुलाई आन्दोलनका लागि राजधानी आउन तयार भएर बस्न पनि अनुरोध गरेका छन्। झाले आन्दोलनका कुनै औपचारीक कार्यक्रम सार्वजनिक नगरेपनि अब केही समयपछि आन्दोलनका कार्यक्रमबारे जानकारी गराएर आन्दोलनमा उत्रने बताए । यसअघि कार्तिपुरस्थित त्रिभूवन विश्वविद्यालयका उपकुलपतिको कार्यालयमा तालाबन्दी गर्न गएका डाक्टरहरुको टोलीलाई प्रहरीले रोकेको थियो।
निजी विद्यालय सञ्चालकले कमिसनका लागि अदालतको आदेश अवज्ञा गर्दै विद्यालय परिसरबाट पाठ्यपुस्तक बिक्रि गरिरहेका छन्। नियमविपरीत पुस्तक बिक्रि गर्नेमा भएस निकेतन, नाइटिङगेललगायत दर्जनभन्दा बढी विद्यालय छन्। यसबारे वाणिज्य विभागमा उजुरी परेको कान्तिपुर दैनिकमा मकर श्रेष्ठ र राजु चाैधरीको समाचार छ। भीएसका सञ्चालक बाबुराम पोखरेल र नइटिङ्गेलका सञ्चालक टीएल चौधरी सभासद् हुन्। नियम बनाउनेबाटै कानुन उल्लंघन हुँदा पनि सरकारले कारबाहीमा चासो दिएको छैन।
सडक विस्तारका नाममा हात्तिवन भएर गुज्रने सडकलाई घण्टौं बन्द गरिँदिदा त्यो बाटोभएर स्कुल, कलेज, अफिस र अस्पताल जाने यात्रीहरु सोमबार विहानैदेखि अवरुद्ध भएका छन्। सातदोबाटोलाई गोदावरीसँग जोड्ने यो बाटो निर्माणकर्ताले सोमबार विहान ५ बजेदेखि ठप्प पारेका हुन्। यसरी सडक बन्द हुँदा गोदावरीतर्फबाट ७७ वर्षिया दमको विरामी रत्नमाया श्रेष्ठलाई बोकेर आएको एम्बुलेन्स पनि बाटैमा रोकिएको छ। एम्बुलेन्स चालक जुजुकाजी महर्जनका अनुसार विरामी लैजाने कुनै विकल्प नभेटिएपछि बाटो खुल्ने प्रतिक्षा गरेर बस्न बाध्य हुनुपरेको छ। तनावमा रहेका विरामीका आफन्तले भने कुरा गर्न चाहेनन्। सडक निर्माणको क्रममा शुक्रबारदेखि त्यहाँ ढल बनाउनेे काम सुरूभएको थियो। त्यसयता हिलो उठाएर सडकमै राख्न थालिएको थियो। त्यहि क्रम बढ्दै गएर यतिबेला बाटै अवरुद्ध हुनपुगेको हो। अहिले पनि दुईवटा बुलडोजर चलिरहेको उक्त स्थानमा निर्माणसँग सम्वद्ध ठेकेदार छैनन्। आक्रोशित स्थानीय भने बाटो खुलाउने प्रयास र ठेकेदारको खोजी एकसाथ गरिरहेका छन्। 'बाटो खोल्न हामी सक्दो प्रयास गरिरहेका छौं,' दुई ट्राफिकसहित घटनास्थलमा सक्रिय सव इन्स्पेक्टर जे जंग कार्की भन्छन्, 'ठेकेदार लापता भएकाले पनि समस्या बल्भि्कएको छ।' ट्राफिकलाई कुनै जानकारी नै नदिइ यसरी बाटो अचानक अवरुद्ध पारिएको पनि कार्कीले दिए। बाटो खुलाउन लागिपरेका स्थानीयवासी नरेन्द्रबहादुर थापाले पिटाइ खाने डरले पनि ठेकेदार लापता भएको बताए। बाटो अवरुद्ध भएको स्थानमा दुवैतर्फ सयौं सवारीसाधनका साथै पोशाक लगाएका विद्यार्थीहरु पनि देखिन्छन्। तस्बिर सौजन्य : ब्रजेश खनाल

एकै परिवारका सदस्यहरु फरक-फरक पार्टीका भएपछि गुल्मीमा चुनावी रौनकसँगै पारिवारिक मतभिन्नता र चिसोपनसमेत बढेको पाइएको छ । अरु बेला सम्बन्ध सामान्य भए पनि राजनीतिक मतभिन्नताका कारण पारिवारहरुबीच कटूता देखिएको आजको नयाँ पत्रिकामा खबर छ । सदरमुकामसँग जोडिएको अर्खले १ चेक्मी गाउँका गोपाल मरासिनी र उनका बाबु मित्रलालबीच बोली नमिसिएको पनि महिना दिन हुन लाग्यो । काठमाण्डौंबाट एकीकृत नेकपा माओवादीको चुनावी प्रचारमा आएका गोपालले घरको धुरीमा लगेर पार्टीको झन्डा गाडेपछि उनीहरुबीच सम्बन्ध चिसिएको छ । कांग्रेसका वडा कमिटी अध्यक्षसमेत रहेका उनका बाबु मित्रलालले मुर्मुरिँदै छोराले धुरीमा गाडेको झन्डा उत्तिखेरै फालिदिए । फेरि गोपाल विहानै उठेर गाडिहाले । अहिले उनको घरमा झन्डा गाड्ने र उखेल्लने क्रम चलिनै रहेको छ । के गर्ने बुढापाखाहरुलाई सम्झाउनै सकिदैन गोपालले भने यो गाउँका पुरै युवा एमाओवादीमा के गएका थियौ बुढाहरुले विरोध गरेर बसिखान दिएका छैनन्। चुनाव आउदेखि मरासिनी परिवारमा जस्तो राजनीतिक मतभिन्नता र कटुता प्रायः सबै परिवारमा रहेको छ । विशेषतः बुढापाकाहरु कांग्रेस बढी मन पराउनेयुवाहरु कोही एमाले त कोही माओवादीमा लागेपछि परिवारमा मनमुटाव बढेको हो । त्यसो त वृद्धभत्ता ल्याएको र त्यसलाई निरन्तरता दिएकाले पनि कतिपय परिवारमा वृद्धहरु कम्युनिष्टमा र छोराछोरी कांग्रेसमा हुँदा प्रचारमा आउने नेताहरुलाई चिया खुवाउन पनि नाक खुम्चयाउनुपर्ने अवस्था छ । जिल्लामा छोरी एकातिर बहिष्कारको नारा लगाउँदै गर्दा अर्को तिर एमाओवादीका जिल्ला सदस्य बाबु चुनाव प्रचारको माइक फुकिरहेका छन् ।
दर्शकको कमी महसुस गरेको विराट महोत्सव अन्तर्राष्ट्रिय व्यापार मेला आइतबार दिनभरि सुस्ताइरहेको थियो। अबेर बन्दै जाँदा चिसो पनि बढ्दै थियो। हाँस्य कलाकार र गायिकाको प्रस्तुति हुने थाहा भएर युवायुवती टिकट काट्न तँछाडमछाड गरिरहेका थिए। गायिका मिलन अमात्य स्टेज पुगेपछि बजेपछि एकाएक मौसममा परिवर्तन देखियो। उनी पनि 'हट' नै थिइन्। जाडोले उनलाई सेलाउन दिइरहेको थिएन। पारदर्शी कुर्तामा स्टेज देखिइन्। दर्शकदिर्घामा युवायुवतीहरू उफ्रि उफ्रि गीतको अफर गरिरहेका थिए – 'बट स्लोली' भन्दै। 'गाला रातै गाला रातै गाला रातै' गीतले थोरबहुत तताउँदै गइन्। पछि गाउँछु है भनेर पन्छिन खोज्दै थिइन्, तर दर्शकले दिएनन्। अनि सुरू भयो – आशैको गुलेलीमा नजरैको मट्याङ्ग्राले कालीको मुटुलाई बनाइ निशाना हिर्काउँला तानेर ... बट स्लोली .. स्लोली। युवायुवतीले तालिले साथ दिइरहेका थिए। हल्का गाएर पनि। अन्त्यमा फेरि आउँछु है भन्दा पनि अमात्यले धर पाइनन्। दर्शकसँगै बिना संगीत दुई लाइन गाएर सुनाउनै पर्‍यो। दर्शकहरू हाँस्य कलाकारलाई पर्खिरहेका थिए। कार्यक्रम सञ्चालकले जीतु नेपाल 'मुन्द्रे'लाई आमन्त्रण गरेपछि दर्शकहरू व्यङ्ग्यका छेड सुन्न हतार गरिरहेका थिए। नेपालले अगाडि फोटो खिच्न पुगेका पत्रकारबाटै सुरू गरे व्यङ्ग्य। 'ऊ पत्रकार भाइ आइहाले खिच्न, भोलि पत्रिकामा चाहिँ मुन्द्रेको फोटो आउँछ आउँदैन,' उनले भने, 'आजकल पत्रिका पनि ग्ल्यामर खोज्छन्, हामी ग्ल्यामर दिनै सक्दैनौं।' नेपाली राजनीतिबाट दर्शक लोभ्याउन कोसिस गरिरहेका थिए। कांग्रेस संसदीय दलको चुनाव हँसाउने मसला बन्यो। 'प्रधानमन्त्री बन्न आजकल बोल्नसोल्न नसक्ने भए पनि पुग्छ,' उनले भने, 'सुशील कोइराला संसदीय दलको नेता बनिसके, शेरबहादुरले बोलेको सुशीलले नबुझ्ने, रामचन्द्रले बोलेको उनीहरूले नबुझ्ने, जनताले के बुझ्ने?' देउवाको 'भकभके' आवाजलाई निशाना बनाइरहेका थिए। जोडी मिलाउन विराटनगरका स्थानीय हाँस्यकलाकार पारस नेपाललाई स्टेजमा आमन्त्रण गरे। पारस बाबुराम भट्टराई र नेपाल देउवा बनेर मनोरञ्जन दिलाए। अन्त्यमा कलाकार नेपालले नेपाली समाजको आधुनिकीकरणलाई बढी चित्रण गरेर दर्शकलाई पेट मिचीमिची हँसाउन बाध्य तुल्याए। नेपाली हिरोइनका पहिरनदेखि, युवायुवतीका गतिविधिलाई छेड हाने। 'वैशाखको गर्मी भए पनि एउटा कुटा,' उनले भने, 'पुस/माघको जाडोमा पनि हिरोइनका वस्त्र खुल्लै हुन्छन्।' तलको वस्त्रले माथिको वस्त्र भेट्न नपाएको र माथिको वस्त्रले तलको वस्त्रलाई भेट गर्न अर्को जुनी पर्खिनुपर्ने अवस्था बन्दै गएको व्यङ्ग्य प्रस्तुत गरे। युवतीको शरीर नाङि्गँदै जानु र युवाको पाइन्ट फुस्किँदै गएको यथार्थ हाँसोमार्फत पोखे। कुन दिन 'डिजिटल प्रविधि'मै लुगा लाउनेदेखि बच्चा जन्माउने काम पनि हुनसक्ने भन्दै ठट्यौली गरे। 'गीत सुन्न टु जीबीको मेमोरी भए पुग्छ, क्यासेट, सिडी चाहिँदैन अहिले,' उनले भने, 'पछि पछि त तेरो छोरो कति जिबीको भनेर सोध्लान्, फोर जिबीको भनेर, अनि अर्कोले जवाफ दिएला – मेरी छोरी त सोह्र जिबीकी।' नेपालले आधुनिकीकरणलाई व्यवस्थापन गरेर समाजलाई विकृतिबाट जोगाउन आग्रह गरे। कार्यक्रममा आस्था राउत लगायत कलाकारले मनोरञ्जन दिलाएका थिए। आइतबारदेखि सुरू भएको महोत्सवमा कलाकारको प्रस्तुतिले दर्शक लोभिने गरेका छन्। स्टलहरू केही गुल्जार देखिए पनि अधिकांश अवलोककर्ताको प्रतीक्षामै बसिरहेका छन्। तस्बिर क्याप्सन : 'बट स्लोली'ले दर्शक आकर्षण गर्दै गायिका मिलन अमात्य। तस्बिर : सेतोपाटी
सार्वजनिक सावारीका साधनमा झुन्डिएर यात्रा गर्ने यात्रु पनि अब सजायको भागिदार बन्नु पर्ने भएको आजको नयाँ पत्रिकामा खबर छ। यसअघि सिट क्ष्मताभन्दा बढी यात्रु चढाएर ट्राफिक नियम उल्लंघन गर्ने सवारीचालक मात्र कारबाहीमा परेका थिए। पूर्व क्षेत्रीय ट्राफिक प्रहरी कार्यालय इटहरीमा एक साताअघि मात्र सरूवा भई आएकी प्रहरी उपरिक्षक पूजा सिंहले इटहरीलगायत पूर्वका अधिकांश ठाँउमा सवारीसाधनमा भुन्डिएर यात्रा गर्दा दुर्घटना शढ्दै गएको पाइएकोले नियन्त्रणका लागि नयाँ रणनीति अपनाएको बताइन्।
गाँउमै सरकारी अड्डा आए जस्तो भयो झापा बैगुनधुराकी मनमाया ओडारीले भनिन स्कुलको मैदानै भरीने गरी सरकारी गाडीमा आएका हाकीम सापले नेपाली नागरीकता बाडेको देख्दा अव चै हाम्रो गाँउ पनि सहर नै भईपो गएछ भनेर दंग भए। ओडारी मात्रै होईन मध्य दक्षिण झापाका माहाभारा, बैगुनधुरा, कोरोवारी पाँचगाछि गाविसका हजारौ स्थानीयवासी त्यसै दंग देखिन्थे। एकीकृत सरकारी घुम्ती सिवीर मार्फत गाँउमै सेवा लिन पाउँदा स्थानीय दंग भएका हुन। जिल्लाका अडडा्मा जाने झन्झट भएन कोरोवारीका महन्त बजगाईले भने हामी सेवाग्राहिलाई दुवै हातमा लड्डु जस्तो भयो उनले थप्दै भने एकातिर समयको बचत अर्कातीर पैसाको बचत। स्थानीय सेवाग्राहीले भने अडडामा त लाममा बसेर दिनभर जस्तो कुर्नु पर्थ्यो तर गाँउमा आएकाले एकैछिनमा नेपाली नागरीकता दिएर गए। पाँचगाछिका प्रमोद राजबंशीले पनि सो सिवीर मार्फत मतदाता नामावलीमा आफ्नो नाम सुचिकृत गराए। पहिला पनि गाँउमै आएको थियो त्यतिवेला म बिदेसमा थिए उनले भने पछि जिल्लामा बोलायो धेरै खर्च र समय लाग्ने भएकाले मतदातामा नाम दर्ज गरेको थिईन उनका अनुसार अहिले सरकारी सिवीर गाँउमै आएर म जस्ताले सरकारी कामको फाईदा लियौं। झापाको बैगुन्धुरामा शनिवार पनि सरकारी कामको सुवीधा पाउदा त्यहाँका मानिस त्यसै दंग छन। जिल्लाका २४ बटा सरकारी कार्यालयले शनिवार दिनभर सेवा दिएका थिए। जिल्ला प्रशासन कार्यालय झापाको आयोजनामा भएको सो एकीकृत सिवीर स्थानीय अमर माविको मैदानमा संयुक्त रुपमा भएको थियो। शिविरमा स्थानिय सेवाग्राहिले नागरिकता, मतदाता नामावली, स्वास्थ्य सेवा, कृषि, पशुसेवा , संचार , नागरीक सहायता , आँखा सीवीर , जग्गा जमिन सम्बधिका सेवा, बिद्युत लगायतका सरकारी कामको सेवापाएका थिए। शिविरको झापाका प्रमुख जिल्ला अधिकारी एकमणि नेपालले उद्घाटन गर्दै सरकारी सुविधा ग्रामीण क्षेत्रसम्म पुर्‍याउन शिवीर सफल भएको बताए। त्यस अबसरमा सरकारी कार्यालयबाट प्रदान हुने सेवाका बिषयमा नागरिक सुनुवाई समेत गरिएको थियो। सो सिवीरमा जिल्ला वन कार्यालयबाट मसला, जामुन, अशोक, चाप ,लटहर गरी ५ सय थान बिरुवा बितरण गरेको जिल्ला बन कार्यलय झापाले जनाएको छ। यस्तै जिल्ला जनस्वास्थ्य कार्यालय झापाले २९२ जनाको नि : शुल्क स्वास्थ्य परीक्षण गरेको थियो भने ओम साई पाथिभरा अस्पताल भद्रपुरबाट बिरामीहरुलाई नि : शुल्क औषधि बितरण गरेको सो अस्पतालले जनाएको छ। सो सिवीरमा मेची आँखा अस्पताल बिर्तामोडले २३५ जना आँखाका रोगिहरुको नि : शुल्क स्वास्थ्य परीक्षण गरेको थियो भने, २० जना मोतिया बिन्दुका रोगीहरुको अप्रेशनको लागि सिफारिस गरेको सो अस्पतालले जनाएको छ। यता जिल्ला निर्वाचन कार्यालय झापाबाट २८२ जनाको फोटो सहितको मतदाता नामावली संकलन गरेको थियो। नेपाल टेलिकमबाट ६२ वटा प्रिपेड सिमकार्ड उपभोक्ता लाई बितरण गरेको नेपाल टेलीकमको दमकस्थित कार्यालयले जनाएको छ। नेपाल बिद्युत प्राधिकरणबाट २० थान मिटर किसानलाई बितरण गरेको थियो। सो सिवीरमा ९८ जनालाई नेपाली नागरिकता वितरण गरिएको जिल्ला प्रशासन कार्यालय झापाले जनाएको छ। आन्तरिक राजस्व कार्यालयबाट ४६ जना सेवाग्राहीलाई परामर्श, ३ वटा नया पसल दर्ता गरेको जनाएको छ। सिवीरबाट राजस्व कार्यलयले .१ हजार ८ सय ३०।– रुपैया राजश्व संकलन गरेको थियो। महिला तथा बालबालिका कार्यालयबाट ६५ जनालाई परामर्श दिनुका साथै ११ जनालाई अपाङग परिचय पत्र वितरण गरेको थियो। जिल्ला पशुसेवा कार्यालयले खोरेत रोग बिरुद्धको ६० वटा सुई चौपायालाई लगाएको जनाएको छ। सो कार्यलयले ३२८ पशुको उपचार र ११ वटा पशुको बन्ध्याकरण गरेको जनाएको छ। जिल्ला आयुर्वेद कार्यलय बाट पनि १ सय जनालाई निसुल्क औषधि वितरण गरेको थियो। यता जिल्ला हुलाक कार्यालय ले २५०० टिकट वितरण , २५० हुलाक बचत बैंक पर्चा र बैदेशिक रोजगारको ४ थान फारम वितरण गरेको जनाएको छ।जिल्ला शिक्षा कार्यालय ले २५८ जना लाई पुस्तक वितरण गरेको थियो। सिवीरमा स्थानिय बासीले सरकारी अधिकारी संग बैगुन्धुरामा प्रहरी चौकीको स्थापना, दमकको बेलडागीमा …ख' श्रेणीको इलाका प्रहरी कार्यालय स्थापना गर्न माग समेत गरेका थिए। जनताले सोधेको प्रस्नको जवाफ दिदै झापाका प्रमुख जिल्ला अधिकारी एकमणी नेपाल। फोटो— बिनोद/ सेतोपाटी
उच्चस्तरीय राजनीतिक समितिको बैठकमा आज कुनै पनि विषयमा सहमति हुन सकेन। शान्ति कोषको सचिवालयमा आज साँझ बसेको समितिको बैठकमा छिटो भन्दा छिटो संविधानसभाको बैठक बोलाउने, निर्वाचन आयोगले तोकेको समयसीमाभित्रै समानुपातिकतर्फको सूची सिफारिश गर्ने र समानुपातिकको सूची बुझाउने समय थप गर्न सबै दलले आग्रह गर्ने विषयमा छलफल भएपनि कुनै पनि विषयमा सहमति हुन सकेन। बैठकमा एकीकृत नेकपा(माओवादी)ले संविधानसभामा भएको धाँधलीको विषयमा छानविन अघि बढाउन आयोग गठनको माग पुनः दोहोर्‍याएको थियो। बैठकपछि सञ्चारकर्मीहरूसँग कुरा गर्दै नेपाली काँग्रेसका महामन्त्री कृष्णप्रसाद सिटौलाले आफ्नो पार्टी छिटो भन्दा छिटो संविधानसभाको बैठक बस्नुपर्ने पक्षमा रहेको र सोही विषयमा कुराकानी भएको जानकारी दिए। उनले आजको बैठकमा एमाओवादीका अध्यक्ष पुष्पकमल दाहालले सहमतिका आधारमा समानुपाितकतर्फको सिट सिफारिश गर्ने समयसीमा थप गर्नुपर्ने प्रस्ताव राख्नुभएको उल्लेख गरेका थिए। महामन्त्री सिटौलाले भोलि काँग्रेस सभापति सुशील कोइरालाले शीर्ष नेताहरूकाबीचमा महत्वपूर्ण छलफल गर्नुहुने समेत जानकारी दिए। यस्तै, नेकपा(एमाले)का नेता रघुजी पन्तले आफ्नो पार्टी सबै विषयलाई संविधानसभामा लगेर टुङ्ग्याउने पक्षमा रहेको बताउँदै अन्य स्थानमा भन्दा पनि जनताको खास प्रतिनिधि रहेको संविधानसभामा छलफल गर्नुपर्ने प्रस्ताव राखेको जानकारी दिए। पटक पटक बस्दै आएको समितिको बैठकमा दलहरूले आ–आफ्ना एजेण्डा राख्ने र सुन्न्ो काम मात्रै गरेका कारण कुनै पनि विषयमा सहमति जुट्न सकेको छैन। काँग्रेस र एमालेले वैधानिक निकाय संविधानसभामै गएर सबै विषयमा छलफल गर्नुपर्ने धारणा राख्दै आएका छन् भने एमाओवादीले उच्चस्तरीय आयोग गठन गरी छानविन गर्नुपर्ने माग राख्दै आएको छ। दलहरू आ–आफ्नो अडानमा टसको मस नभएपछि आजको बैठक पनि विना निष्कर्ष सकिएको हो। रासस
संविधान सभाको दोस्रो ठूलो दल नेकपा एमालेले 'फ्रेस म्याण्डेट' अनुसार राष्ट्रपतिको निर्वाचन गर्नुपर्ने धारणा बनाएको छ। संसद्को नयाँ शक्ति सन्तुलन अनुसार कांग्रेस एमालेबीच राष्ट्रपति, प्रधानमन्त्री र सभामुख तथा तीनका डेपुटीको बाँडफाँड हुनुपर्ने माग एमालेले राख्ने भएको छ। एमाले सचिव शंकर पोखरेलका अनुसार समानुपातिकको पुरा परिणाम आइसकेपछि शक्ति बाँडफाँड लगायत अरु राजनीतिक विषयमा कांग्रेससँग औपचारिक कुराकानी थालिने बताएका छन्। 'कांग्रेस र एमालेमध्ये एउटा दलले राष्ट्रपति र सभामुख अर्कोले प्रधानमन्त्री पाउनुपर्छ,' उनले भने, 'राष्ट्रपतिलाई जन्म दिने संसद् नै नयाँ आएकाले राष्ट्रपतिको निर्वाचन अनिवार्य भएको छ।' कांग्रेस, एमालेलगायत दलहरु रामवरण यादवलाई नै राष्ट्रपति राख्न चाहन्छन् भनेपनि जनप्रतिनिधिहरुले नवनिर्वाचित गर्नुपर्ने उनले बताएका छन्। 'मूल कुरा फ्रेस म्याण्डेट हो,' पोखरेलले भने, 'जन्म दिने निकायमा नयाँ अनुहार आइसकेको सन्दर्भमा राष्ट्रप्रमुख पनि बिवादस्पद् भएर बसिरहन मिल्दैन, विवाद भन्दा माथि उठ्नुपर्छ।' चुनाव सकेर दाङबाट फर्केपछि आफ्ना दलका तीनैजना प्रमुख नेताहरु अध्यक्ष झलनाथ खनाल, माधवकुमार नेपाल र केपी ओलीसँग पोखरेलले छलफल गरिसकेका छन्। अस्ती (सोमबार) माओवादी अध्यक्ष प्रचण्ड एमाले बरिष्ठ नेता नेपाललाई भेट्न कोटेश्वर आउँदा पनि पोखरेल साथै थिए। कांग्रेस राष्ट्रपति यथावत राख्ने पक्षमा देखिएकोमा असन्तोष प्रकट गर्दै पोखरेलले भने, 'संविधान सभाको नयाँ समिकरण अनुसार एमालेसँग सहकार्य आवश्यक छ भन्नेमा कांग्रेस स्पष्ट हुन जरुरी छ।' राष्ट्रपति वा शक्ति बाँडफाँडका अरु मुद्दामा किचलो झिकेर कांग्रेस र एमालेबिच 'पोलोराइजेसन' भयो भने बिडम्बना हुने उनले बताएका छन्। पोखरेलका अनुसार सबभन्दा ठूलो दल भएकाले छनोटको पहिलो अधिकार कांग्रेसलाई हुनुपर्दछ। 'हाम्रोमा सबै दल/नेताहरु कार्यकारी हुन खोज्ने हुनाले कांग्रेसको रोजाई प्रधानमन्त्री नै होला।' ठूलो पार्टी हुनुको नाताले पनि कार्यकारी प्रमुख हुने जनादेश कांग्रेसलाई नै हो। एमालेले आफू प्रधानमन्त्री हुन पाए भनी ठान्नु अनुचित हो। एमालेले कार्यकारी प्रमुख पाए आफू प्रधानमन्त्री हुन पाइन्छ कि भन्ने आकांक्षी नेताहरुलाई पोखरेलले भन्दिएका छन्, 'कांग्रेसले बहुमत ल्याएको छैन भनेर अपेक्षा राख्नु राम्रो हैन। कांग्रेसलाई सुनिश्चित गरिदिनुपर्छ।' माओवादी सहमतिमा आउन तयार हुने हो भने माथि उल्लेख गरेको छ पदमा एक थपेर संवैधानिक समितिको सभापति सहित सात वटा पद साझेदारीको विषय बन्न सक्छ। एमालेले बढिमा संवैधानिक समिति सभापति दिन सकिने धारणा बनाएको छ। 'राष्ट्रपति, प्रधानमन्त्री, सभामुख जस्तो मेजर पोस्ट दाबी गर्ने म्याण्डेट अहिले माओवादीलाई प्रप्त छैन,' पोखरेलले भने, 'माओवादीलाई उपसभामुखसम्म दिन सकिन्छ।' संविधान सभाको निर्वाचन भएयता अब 'राष्ट्रपतिको पद के हुन्छ?' भन्ने अन्योल बढिरहेको छ। संवैधानिक व्यवस्था अनुसार राष्ट्रपतिले पद त्याग गर्नुपर्ने जरुरत छैन। राजिनामा वा राष्ट्रपति निर्वाचनको पक्षमा रहेकाले भने राजनीतिक वा नैतिक आधारमा रामवरण यादवले पद छाड्नुपर्ने तर्क गरिरहेका छन्। अन्तरिम संविधान मस्यौदा गर्दा राष्ट्रपतिको पदावधि झण्डैं ६ वर्षसम्म लम्बिने परिकल्पना गरिएको थिएन। तर पनि संवैधानिक व्यवस्था भने यादवको कवच नै छ। संविधानको ३६ (ग) अनुसार 'राष्ट्रपतिको पदावधि संविधानसभाबाट जारी हुने संविधान प्रारम्भ नभएसम्मको लागि हुनेछ।' (पोखरेलसँगको अन्तर्वार्ताको पूर्ण पाठ भोलि(बिहिबार) प्रकाशित हुनेछ)
तीन महिनाअघि प्रेम विवाह गरेका थिए, ललितपुरका २० वर्षीय सुवास र १८ वर्षीया समिता (परिवर्तित नाम) ले । तर, अहिले उनीहरूबीच भएको खटपटले वैवाहिक जीवन नै धरापमा परेको छ । सुवासले पूर्वप्रेमिकाबारे पहिल्यै नबताएकाले आफूहरूको वैवाहिक जीवन सफल हुन नसकेको समिताको आरोप छ । सो विवादले उग्र रूप लिएपछि विवाहको तीन महिनामै एक अर्काविरुद्ध गुनासो गर्दै दुवै प्रहरीकोमा पुगे।आजको राजधानी दैनिकमा खबर छ। प्रहरीको महिला सेलले उनीहरूको सम्बन्ध दीर्घकालीन बनाउन आफ्नो तर्फबाट प्रयास गर्‍यो । तर, सफल भएन । त्यसपछि उनीहरू सम्बन्ध विच्छेदका लागि जिल्ला अदालत ललितपुर गए। रमेशको पूर्वप्रेमिकासँग ‘ब्रेक अप’ पछि देखाउन विवाह गरेको रमाको आरोप छ । लागू औषध सेवन गर्ने उनी पटकपटक पुनःस्थापना केन्द्र बस्दै आएका छन् । उनको शरीरका विभिन्न भागमा पूर्वप्रेमिकाको नाम र फोटो रहेको उनी महिला सेलमा बताउँदै थिइन् । ६० वर्षीया कमला (परिवर्तित नाम) ले पनि श्रीमानसँग सम्बन्ध विच्छेदका लागि जिल्ला अदालत ललितपुरमा उजुरी दिएको धेरै दिन भएको छैन । १५ वर्षको उमेरमा वैवाहिक जीवनमा बाँधिएकी कमला ४५ वर्ष लामो वैवाहिक जीवन तोड्ने निष्कर्षमा त्यसै पुगेकी होइनन् । यसबीचमा उनले श्रीमान्को आचरण सुधार्न धेरै प्रयत्न गरिन् । प्रहरीमा समेत पुगिन् । तर, रक्सी खाने श्रीमान्को बानीमा खासै परिवर्तन भएन । त्यसपछि उनले वैवाहिक सम्बन्धबाट नै अलग हुने निष्कर्ष निकालिन् र त्यसैअनुरूप कानुनी प्रक्रिया अगाडि बढाइरहेकी छन् । प्रेम विवाहमार्फत वैवाहिक सम्बन्धमा गाँसिएका ब्राह्मण युवक र दलित युवतीको पाँच वर्ष लामो सम्बन्ध पनि बीचैमा टुट्ने अवस्थामा पुगेको छ । दुवैबीच राम्रो सम्बन्ध रहे पनि परिवारको असहयोग नै उनीहरूको सम्बन्ध बिग्रनुको कारण बन्न पुग्यो । युवकका परिवार र आफन्तले आफूलाई हेला गर्दा पतिले प्रतिवाद नगरेको ती दलित महिलाको आरोप छ । सोही कारणले बिग्रन थालेको सम्बन्धले यतिखेर उनीहरूका तीन वर्षीया छोरीको भविष्य नै डामाडोल बन्ने अवस्थामा पुगेको छ । अबको केही समयमै उनीहरू कानुनी रूपमा अलग हुने अवस्थामा पुगेका छन् । एक दशकयता सहरी क्षेत्रमा सम्बन्ध विच्छेद गर्नेको संख्या ह्वात्तै बढेको छ । विवाह गरेर एकरदुई महिना बिताएकादेखि ५/६ दशक कटाएकासमेत सम्बन्ध विच्छेद गर्न भन्दै न्यायालयको ढोकामा पुग्ने गरेका छन् । सम्बन्ध विच्छेदको मुल कारण घरेलु हिंसाको सिकार वा श्रीमान्ले अर्को विवाह गर्नु रहेको छ । पछिल्ला दिनमा महिला आफं सम्बन्ध विच्छेदमा अग्रसर भएको देखिन्छ । विद्यमान कानुनी व्यवस्थाअनुसार महिलाले चाहनेबित्तिकै सम्बन्ध विच्छेद हुने भएकाले पनि उनीहरू अग्रसर भएका हुन् । अधिकारकर्मीहरू पछिल्लो समय महिलामा सचेतना बढेकाले हिंसा सहनुभन्दा सम्बन्ध विच्छेद गर्ने सोच आएको बताउँछन् । कतिपयले भने आधुनिकता वा पश्चिमा संस्कृतिको नक्कलसमेत भनेर टिप्पणी गर्ने गरेका छन् । अधिवक्ता मीरा ढुंगाना सम्बन्ध विच्छेदका घटना बढ्नुलाई सामान्य रूपमा लिनुपर्ने बताउँछिन् । महानगरीय प्रहरी परिसर ललितपुरको महिला सेलमा कार्यरत इन्सपेक्टर अञ्जना श्रेष्ठ सेलमा अविवाहिताको भन्दा विवाहिता महिला समस्या लिएर बढी आउने गरेको बताउँछिन् । सेल वा उनीहरूलाई त्यहाँसम्म ल्याउने संस्थाले महिलालाई सकेसम्म श्रीमान्सँग मिलेर बस्न सल्लाह दिने उनी बताउँछिन् । तर, अधिकांश घटनामा त्यसो हुँदैन ।
दासढुंगा दुर्घटनाको केही समय बितेको थियो, नक्सालस्थित डेरामा विद्या भण्डारी सुतेकी थिईन। उनी मस्त निदाएकी पनि थिइनन्। 'मदन खुरुखुरु आउनुभो, हामीबीच कुराकानी भयो' २०५० सालको एक सात देखेको सपना विद्याले सुनाइन् ' उहाँ भन्नुहुँदो रे' छ – यो सबै घटना के हो भन्ने अमर लामालाई थाह छ।' सपनामा देखेका कुरालाई सत्य मान्ने आधार छैन। यसको कानुनी हैसियत पनि हुँदैन। उनले त्यसै दिन परिवारका सदस्यलाई त्यो सपना सुनाईन त्यतिबेलै सकियो। विद्याले २१ वर्षपछि पनि त्यो सपना बिर्सन सकेकी छैनन। यो कुरा सुनाउँदै उनी भावुक बनिन्। एमालेका तत्कालीन महासचिव मदन भण्डारी र संगठन विभाग प्रमुख जीवराज आश्रित चढेको जिप त्रिशूलीमा खस्दा सकुशल रहेका थिए, चालक अमर लामा। उनी नै त्यो रहस्यमय दुर्घटनाका अन्तिम जानकार थिए। दुर्घटनापछि अमरको भेट कहिल्यै विद्यासँग भएन। ११ साउन २०६० मा अमरको पनि हत्या भयो। अमरलाई माओवादीले हत्या गरेको भनिन्छ। ' ड्राइभरको हत्या रहस्य खुल्ने डरले भएको हो भन्ने लाग्छ' विद्याले भनिन 'तथ्थ र घटनाक्रमले दुर्घटना सुनियोजित भन्ने देखाउँछ।' यसतबेला स साना मदनका छोरीहरु हुर्केका छन्। जेठी छोरी उषाकिरणले स्नातकोत्तर गरेकी छिन्। कान्छी निशाकुसुम पनि डाक्टर भएकी छिन्। विद्या एमाले उपाध्यक्ष छिन्। उनी मन्त्री पनि भइसकिन् पीडाले परिवारलाई पछ्याउन छाडेको छैन्। अन्नपूर्ण पोस्ट दैनिकमा समाचारमा छापिएको छ ।
मैले जानेर नै ट्वीट गरेको रैछु हिजो ! वास्तवमा भन्ने हो भने २०४६ सालपछि यता देशलाई उभो लाग्न नदिनेमा १ नम्बरमा बिधार्थी, २ नम्बरमा मजदुर, ३ नम्बरमा कर्मचारी र अनी यी सबैलाई हो लाई हैन अनि हैनलाई हो बनाउने कालाकोटेहरुको संगठनमा पूर्ण प्रतिबन्ध नलगाये सम्म एसएसपी रमेशखरेल जस्ताको कुनै काम छैन। दुःख गरेर अपराधी समातेर के गर्नु बिदेशीको मितज्युले कानूनको कठ्घेरामा पुग्न दिएपो । एसएसपी रमेश खरेललाई भ्यालीबाट सरुवा गरेर अब जगेडामा राख्नुस् । गृहमन्त्रीज्यु किन भने यस्तो काम कार्यमा तपाइँ त माहिर हुनुहुन्छ नि ! अनि तपाईँको हुकुम तामेली गर्नेलाइ लगेर एसएसपी खरेलको कुर्चिमा राख्नुस! मकवानपुर, हाल मलेसिया
संयुक्त व्यवसायी संघर्ष समितिले सडक पेटीका व्यवसायीप्रतिको प्रहरी धरपकट तत्काल बन्द नगरे आन्दोलनको आँधिवेरी ल्याउने चेतावनी दिएको छ। समितिले गृहमन्त्रीको ठाडो आदेशमा सड्क पेटीमा सानो व्यवसाय गरेर जीविकोपार्जन गर्दै आएका व्यवसायी, महिलाहरुलाई लाठी बजारेर गरिखान नदिने कार्य तत्काल बन्द गरी वार्ताद्वारा आफ्ना १० बुँदे माग सम्बोधन नगरे चरणबद्ध आन्दोलन गर्दै देशै ठप्प पार्ने चेतावनी दिएका छन्। रिपोर्टर्स क्लब नेपालमा पत्रकार सम्मेलन गर्दै राष्ट्रिय स्वरोजगार व्यापार संघ, संयुक्त व्यापार व्यवसायी संगठन नेपाल, नेपाल स्वरोजगार व्यपार श्रमिक संघले स्वरोजगार श्रमिक व्यवसायीहरुलाई उचित सुरक्षित र दीर्घकालीन वैकल्पिक ठाउँको व्यवस्था गरिनुपर्ने, स्वरोजगार श्रमिक व्यवसायीहरुलाई व्यवसायिक परिचय पत्र लागु गरिनुपर्ने, २०६५ सालमा भएको सहमति कार्यान्वयन गर्नुपर्ने जस्ता १० बुँदे माग सार्वजनिक गरेका छन्। त्यस्तै संघर्ष समितिले २०७० चैत ७ गते राज्यका विभिन्न सरोकारवाला निकायमा ज्ञापनपत्र बुझाउने, ९ र १० गते पार्टीका शिर्ष नेतालाई ज्ञापन पत्र दिने, १२ गते जिल्ला प्रशासन घेराउने गर्ने, चैत्र १८ गते विरोध र्‍यालीको आयोजना गरी आन्दोलनलाई सशक्त रुपमा अगाडि बढाउने जस्ता संघर्षका कार्यक्रम सार्वजनिक गरेका छन्। पत्रकार सम्मेलनमा बोल्दै संयुक्त व्यवसायी संघर्ष समितिका संयोजक कुमार सापकोटाले चैत्र १८ गतेसम्म पनि आफ्ना माग सम्बोधन नगरे दोस्रो चरणको देशव्यापी आन्दोलनका कार्यक्रम सार्वजनिक गरी सरकारलाई दवाव दिने र त्यतिले पनि सुनुवाई नभए सामुहिक आमरण अनसन बस्ने चेतावनी दिए। कार्यक्रममा अर्का वक्ता जिफन्टका सचिव नरनाथ लुँईटेलले सडक पेटीमा व्यवसाय गरी जीविकोपार्जन गर्दै आएका व्यवसायीहरुमाथि गृहमन्त्री बामदेव गौतमको ठाडो आदेशमा गरिएको प्रहरी दमन तत्काल नरोकीय सडक संघर्षबाट सरकारको घुँडा टेकाउने चेतावनी समेत दिए। स्वरोजगार व्यापार श्रमिक संघका केन्द्रीय प्रतिनिधि परिषदका प्रमुख नारायण न्यौपानेले भने– देशमा रोजगारीका अवसरहरु नभएका बेला सडक पेटीमा बसेर आफैले रोजगारी सिर्जना गरी बसेका व्यवसायीहरुलाई विना विकल्प राज्यबाट धरपकट गरिएको छ त्यो तत्काल बार्ता र सम्वादको माध्यमबाट समस्याको समाधान खोजिनुपर्नेमा जोड दिए।
एक दशक लामो ‘सशस्त्र द्वन्द’मा लागेका माओवादीका पूर्णकालिन नेताकार्यकर्ता अहिले व्यापार व्यवसायतिर सक्रिय हुन थालेका छन्। काम थाल्न उनीहरुलाई सजिलो भएको छ ,उत्पादनसँग जोड्ने एमाओवादी निर्णय। तर पार्टी राजनीति र नेतृत्वप्रतिको वितृष्णाले भविष्य आशावादी बन्न छाडेकाले वास्तविक रुपमा उनीहरु कमाइ हुने कामतिर लागेका खबर आजको अन्नपूर्णमा छापिएको छ। गोरखामा नाम चलेका नेताकार्यकर्ता तरकारी र फलफुल खेती ,गाई, माछापालन तथा बंगुरपालन,कुटानीपिसानी मिल सञ्चालनमा सक्रिय छन्। पार्टीसँगको उनीहरुको सम्बन्ध अहिले प्राविधिक मात्र छ । ‘युद्वमा लड्दाको सपना बेग्लै थियो ,तर अहिले यथार्थ अर्कै भइदियो,’राजनीतिमा निष्क्रिय भएर व्यवसायमा लागेका एक नेताले भने। नेता ऋषी धौराली (तपस्वी)को नेतृत्वमा गोरखा बजारमा उपभोक्ता सहकारी पसल सञ्चालन गरिएको छ । पसलवाट खुद्रा तथा थोक व्यापार गरिन्छ । धौराली पार्टीको राज्यसमिति सचिवालय सदस्य हुन्। छोप्राकमा पनि बंगुर र माछापालनमा नेताकार्यकर्ता सक्रिय छन्। यसको नेतृत्व रमेश पोखरेलले गरेका छन् । जिल्ला सचिवालय सदस्य पोखरेलले राजनीतिमा लागेर घर चलाउन गाह्रो भएपछि व्यापार व्यवसायमा लाग्नुपरेको बताउँदै भने,‘पहिलेदेखि यसरी काम गरेको भए कार्यकर्ता धेरै समृद्व भइसक्ने थिएँ।' केही माओवादी मिलेर देउरालीमा गाई पालेका छन्। यो पनि,
सार्वजनिक सवारी आवागमन रोकेको अभियोगमा सप्तरी प्रशासनले पहिलो पटक चार जनालाई जरिवाना गरेको छ। बाटो अवरुद्ध गरी चक्काजाम गर्ने जन्डौल गाविस–५ का ६२ वर्षीय नमुद मियाँ, ४५ वर्षीय जाकिर मियाँ, ३६ वर्षीय युनुस मियाँ र २८ वर्षीय मो मुस्तफालाई जिल्ला प्रशासन कार्यालयले आइतबार जरिवाना गरेको हो। बाटो अवरुद्ध गरी आवश्यक सेवा सञ्चालनमा बाधा पुर्‍याएको अभियोगमा पक्राउ परेका उनीहरुलाई प्रमुख जिल्ला अधिकारी हरिकृष्ण पौडेलले जनही रु एक हजारका दरले जरिवाना तिराउने निर्णय गरेको शाखा अधिकृत विष्णुरञ्जन बरालले बताए। महुलीबाट लैजाँदै गरेको वैध गाईगोरु भारदहमा जबर्जस्ती कब्जामा लिई भन्सार चलान गरेको विरोधमा स्थानीयवासीले महुलीमा शुक्रबार चक्काजाम गर्दा प्रहरीले पक्राउ गरेको थियो। प्रजिअ पौडेलले यस्तो विषयमा पहिलो पटक जरिवाना गरिएको जनाउँदै आवश्यक सेवा सञ्चालन ऐनअनुसार अवरोध, बन्द र हडताल गर्नेलाई कारबाही गर्न सक्ने कानुनी प्रावधानलाई सक्रिय बनाइने बताए। आवश्यक सेवा ऐनले बन्द, हडताल र अवरोध गर्ने, त्यस्तो काममा भाग लिने र सहयोग गर्नेलाई कम्तीमा छ महिना कैद वा रु २०० जरिवाना र बढीमा एक वर्र्ष कैद वा रु एक हजार जरिवाना वा दुवै सजाय गर्ने व्यवस्था गरेको छ। रासस
.संविधान निर्माणका लागि जटिल मानिएको न्याय प्रणाली सम्बन्धमा अघिल्लोपटक भएको सहमति वा असहमतिका विषयलाई संवैधानिक अभिलेख अध्ययन तथा निक्र्योल समितिको उपसमितिले सूत्रबद्ध गरेको छ । संविधानभा नियमावली, २०७० को नियम ६६ बमोजिम संविधानसभामा रहेको निक्र्योल समितिले अघिल्लो संविधानसभाले तयार पारेको दस्तावेज अध्ययन गरी सहमति वा असहमतिको विषय निक्र्योल गरेको हो । सो समितिअन्तर्गत गठन भएको उपसमितिका संयोजक मीनबहादुर विक नेतृत्वको टोलीले फरकफरक २० वटा विषयमा विगतमा भएका सहमति वा असहमतिको विषयलाई टुङ्गो लगाएको हो । सो विषयलाई शुक्रबार नै समितिसमक्ष पेस गरिएको छ । निक्र्योल गरेका विषयलाई आइतबार बस्ने समितिको पूर्ण बैठकमा सामान्य छलफल गरिने र संविधानसभामा पठाइने छ । सहमति भएका विषयलाई मस्यौदा समितिमा पठाउने र असहमति कायम भएका विषयलाई राजनीतिक संवाद समितिमा पठाइने तयारी भएको संयोजक विकले जानकारी दिए । अघिल्लोपटक मुलुकको न्यायसम्बन्धी अधिकार, संविधान र अन्य कानुन तथा न्यायका मान्य सिद्धान्तअनुसार अदालत तथा न्यायिक निकायबाट प्रयोग हुनेछ भन्ने विषयमा दलबीच सहमति भएको थियो । अहिले पनि स्वतन्त्र तथा उत्तरदायी न्यायपालिकाको अवधारणाप्रति दलका बीचमा सैद्धान्तिक सहमति कायम भएको छ । यस्तै मुलुकमा सङ्घीय सर्वोच्च अदालत, राज्य÷प्रदेश सर्वोच्च-उच्च अदालत र जिल्ला तथा स्थानीय अदालत रहने भन्ने विषयमा समेत सहमति भइसकेको छ । यस्तै सैनिक अदालतले गरेको निर्णयउपर पुनरावेदन सुन्नका लागि सङ्घीय सर्वोच्च अदालतको न्यायाधीशको अध्यक्षतामा एक सैनिक विशेष अदालत गठन गर्ने, न्याय प्रशासन वा व्यवस्थापनसम्बन्धी विषयमा निरीक्षण, सुपरीवेक्षण गरी आवश्यक निर्देशन दिने विषयमा पनि यसअघि नै दलका बीचमा सहमति भएको छ । न्याय सम्पादनका कार्यमा अवरोध भएका आदेश वा फैसलाको अवज्ञा गरेमा कानुन बमोजिम कारबाही हुनेछ भन्ने विषयमा भने दलका बीच सहमति नभएको र सो विषयलाई राजनीतिक संवाद समितिमा पठाउने निष्कर्ष निकालिएको छ । संविधानको व्याख्या, राष्ट्रिय सरोकारका विषय, राजनीतिक विषयसँग सम्बन्धित मुद्दाको व्याख्या र निरुपण गर्न तथा सङ्घ र प्रदेश–प्रदेशबीचमा विवाद हेर्न अलग्गै संवैधानिक अदालतको व्यवस्था गर्ने वा सर्वोच्च अदालतलाई नै सो अधिकार दिने विषयमा दलका बीच विवाद रहँदै आएको छ । यस्तै न्यायाधीश नियुक्तिको विषयमा पनि दलबीच सहमति भएकाले संविधान मस्यौदा समितिमा पठाइने भएको छ । सङ्घीय सर्वोच्च अदालतको प्रधानन्यायाधीशको पारिश्रमिक, न्यायाधीशहरुको पदमुक्तिका विषयलाई पनि मस्यौदा समितिका पठाइने छ । सङ्घ र राज्यबीचको विवाद, राज्य र राज्यबीचको विवाद, संवैधानिक अङ्गको विवाद, राष्ट्रिय सुरक्षा, मुद्रा र वैदेशिक मामिलासम्बन्धी विवाद कायम रहेकाले संवैधानिक राजनीतिक संवाद समितिमा पठाउने सहमति भएको विक नेतृत्वको उपसमितिले निक्र्योल गरेको छ । यस्तै अदालतमा विचाराधीन रहेका मुद्दाको सम्बन्धमा के गर्ने भन्ने सम्बन्धमा समेत दलका बीच सहमति भएको छैन । यस्तै राज्य प्रदेशका उच्च न्यायाधीशलाई अन्य काममा लगाउन मिल्ने वा नमिल्ने भन्ने सम्बन्धमा भने दलका बीचमा विवाद कायम भएकाले राजनीतिक संवाद समितिमा पठाउने निष्कर्ष निकालिएको छ । सोहीसम्बन्धी व्यवस्था जिल्ला वा स्थानीय तहका न्यायाधीशको सम्बन्धमा के गर्ने भन्ने सम्बन्धमा समेत विवाद कायम नै रहेको अवस्था छ । सङ्घीय न्याय सेवा आयोगको गठन, राज्य न्याय सेवा आयोग, सङ्क्रमणकालीन व्यवस्था, महान्यायाधिवक्ता, महान्यायाधिवक्ताको काम, कर्तव्य र अधिकारको विषयमा समेत यसपूर्व नै सहमति कायम भएकाले संविधान मस्यौदाका लागि संविधान मस्यौदा समितिमा पठाइने भएको छ । यस्तै महाअभियोजनकर्ता, महान्यायाधिवक्ता कार्यालयको वार्षिक प्रतिवेदन, राज्य महान्यायाधिवक्ताको काम कर्तव्य र अधिकार, प्रतिवेदन, सरकारी वकिलको काम कर्तव्य र अधिकारलगायतका विषयमा समेत दलका बीचमा यसअघि नै सहमति भएको छ । संवैधानिक अदालत रहने वा नरहने, त्यसको काम कर्तव्य र अधिकार के रहने, न्यायाधीशको पुनः नियुक्ति गर्ने वा नगर्नेलगायतका विषयमा दलबीच यसअघि सहमति हुन सकेको थिएन । ती विषयलाई सहमतिका लागि संवैधानिक राजनीतिक संवाद समितिमा पठाइने उपसमितिका संयोजक विकले जानकारी दिए । । संविधानसभाको बैठक यही वैशाख ३० गतेका लागि बोलाइएको सन्दर्भमा उपसमितिले तयार पारेको प्रतिवेदनलाई आंशिक वा पूर्णरुपमा प्रस्तुत गर्न पाउने नियमावलीको व्यवस्थाअनुसार बैठक सुचारु हुन पाउने अवस्था देखिएको छ । संविधानसभा सचिवालयका प्रवक्ता मुकुन्द शर्माका अनुसार कार्य व्यवस्था परामर्श समितिको बैठक बोलाएर संविधानसभा सञ्चालनको आवश्यक प्रक्रिया तय गरिने र आएका प्रतिवेदनलाई प्रस्तुत गर्दै लगिने छ । रासस
क्याराभान गोल्ड कपसहित आहा राराको इतिहासमा ३ उपाधि हातपारेको मनाङले पोखरामा ७ पटक फार्ईनल यात्रा तय गरेको छ । एकै सिजनमा आधा दर्जन उपाधि जित्ने दाउमा रहेको मनाङका लागि घरेलु टिम सहाराले कडा चुनौती दिने भएको छ। ट्रफि घरमै राख्न आतुर साहाराका लागि आज दिउँसो हुने फाइनलमा मनाङलाई रोक्दै इतिहास रच्न आतुर छ। पोखरामा जारी १२ औं संस्करणको आहा–रारा गोल्डकप फुटबल प्रतियोगिता २०७० को उपाधिको लागि शनिबार दिउँसो १ बजे सहीद स्मारक 'ए' डिभिजन लिग विजेता मनाङ मर्स्याङदी क्लव विरुद्ध आयोजक सहारा क्लव बिचको फाईनल खेल हुँदै छ। गत वर्षको भएको यसै प्रतियोगिताको १० औं संस्करणमा मनाङलाई सहाराले क्वाटरफाईनलमा पराजित गरेको थियो । त्यसैले आज मनाङका लागि साहाराविरुद्ध बलियो बदला लिने अवसर मिलेको छ। क्याराभान गोल्ड कपसहित आहा राराको १३ वर्षे ईतिहासमा गत बर्ष र यस बर्ष सहित दुई पटक फार्ईनलमा यात्रा बनाएको सहारा उपाधि उपाधि विहिन अवस्थामा छ। यस वर्ष नेपालमा आयोजना भएको सर्वाधिक धन राशीदेखिका सम्पूर्ण फुटवल प्रतियोगितामा सहभागि जनाएको मनाङले सबै खेलमा जित हासिल गरेको छ। २०७० वैसाखमा सम्पन्न गोर्खा कपबाट उपाधि यात्रा सुरुवात गरेको मनाङले एनसेल कप, सफल पोखरा कप, भुटानमा सम्पन्न भएको किङस कप र हालै सम्पन्न भएको सहीद स्मारक 'ए' डिभिजन लिगको समेत उपाधि कुम्ल्याइसकेको छ। यसै सिजतमा सहभागि भएको ६ प्रतियोगिता मध्य ५ मा उपाधि जितेको छ भने भारतको सिक्किममा सम्पन्न गर्भनर्स गोल्ड कपमा उपविजेता भएको थियो। सहारालाई गत वर्षको बदला लिँदै यस सिजनमा छैटौ उपाधि आफ्नो पोल्टामा पार्ने दाउमा मनाङ रहेको छ। मनाङले यस सिजनमा एक करोड ३ लाख भन्दा बढी नगद पुरस्कार समेत पाएको छ। मनाङले २०६०, २०६१ र २०६८ मा फाईनलमा नेपाल पुलिसलाई हराउदै उपाधि जितेको हो। समुह एमा रहेको सहाराले सेमिफाईनल खेलमा सहीद स्मारक 'ए' डिभिजन लिगको उपविजेता मछिन्द्र फुटवल क्लवलाई सडेन डेथमा पराजित गर्दै फाईनलमा यात्रा बनाएको हो। समुह बीको मनाङले दोस्रो सेमिफाईनलमा विभागिय टोली नेपाल पुलिस क्लवलाई ५–० को फराकिलो गोल अन्तरले पराजित गरी फाईनलमा यात्रा बनाएको हो। उक्त प्रतियोगितामा मनाङका सुजल श्रेष्ठले ४ गोल गरी सर्वाधिक गोल कर्ताको नाममा आफुलाई दावेदारी प्रस्तुत गरेका छन्। मनाङका प्रशिक्षक हरिओम श्रेष्ठले आफूहरुले जित्ने रणनितिमा आक्रमक शैलीमा उत्रिने बताए। शिव श्रेष्ठ बाहेक सबै खेलाडी फाईनल खेल्नको लागि तयारी रहेको बताउदै श्रेष्ठले शिव घाईते भएकोले खेल्न सम्भावना कम भएको बताए। मनाङका खेलाडी अनिल गुरुङले आफूहरुले यस सिजतमा धेरै प्रतियोगिताहरु जितेको टिम भएकोले शनिबारको खेलमा राम्रो नतिजा दिने गरी खेल्ने बताए। 'क्लबले हाम्रो लागि ठूलो लगानी गरेको छ क्लवलाई हामीले रिजल्ट दिनु पर्छ,' अनिलले भने। कप्तान सागर थापा सामान्य विरामी भएका कारण पत्रकार सम्मेलनमा सहभागि नभएको प्रशिक्षक श्रेष्ठले बताए। सहाराका प्रशिक्षक किरण श्रेष्ठले आफूहरुले गोल गर्ने भन्दा गोल गर्न नदिने रणनितिमा खेल्ने बताए। उनले भने “हामीलाई राम्रो नितिजा चाहिएको छ, नतिजा राम्रो आउने गरी हामी खेल्न तयारी अबस्थामा छौं।” नेापलको क्लवहरु मध्ये राम्रो फर्ममा रहेको टिम मनाङ बिरुद्ध नतिजा निकाल्न निकै कठिन भएकोले आफूहरुलाई धेरै चुनौती रहेको प्रशिक्षक श्रेष्ठले बताए। क्याराभान गोल्डकपसहित हालसम्म निरन्तर रुपमा सहभागी भएका सहाराका खेलाडी बिष्णु केसीले यसपाली पनि आफूहरु फाईनलमा पुगेकोमा खुसि व्यक्त गरे। सहाराका कप्तान समेत रहेका केसीले आफूहरु जित्ने रणनीतिमा मैदान उत्रने बताए। तस्विरः शुदर्शन रञ्जित
सन्धिखर्कबाट काठमाडौका लागि छुटेको रात्री बस सदरमुकाम नजिकै फुदवाङ्गस्थित शेरा भन्ने ठाउँमा सोमबार साँझ पाँच बजे दुर्घटना हुँदा दुई जनाको ज्यान गएको छ भने ४४ जना घाईते भएका छन। घाईते मध्ये २१ जनाको अवस्था गम्भीर छ। गम्भीर घाईतेलाई लुम्बिनी अञ्चल अस्पताल बुटवल लगिएको प्रहरीले जनाएको छ। अरुको जिल्ला अस्पताल सन्धिखर्कमा उपचार भैरहेको छ। मृत्यु हुनेमा अर्घाखाँची हंसपुर–२ वर्ष ५२ की रामकला केसी र बर्दिया मैनापोखरीका ४२ वर्षीय हरिलाल चौधरी रहेको प्रहरी नायव उपरीक्षक हीराबहादुर पाण्डले बताए। चौधरीको अर्घाखाँचीको चन्दननाथ गण नेपाली सेनाका जवान रहेका छन्। बेलुका साढे चार बजे सन्धिखर्कबाट काठमाडौका लागि छुटेको रात्री बस सदरमुकाम नजिकै तीन किलोमिटरमा पुग्दा दुर्घटना भएको हो। बस उकालोमा चढदै गर्दा विपरित दिशाबाट आएको लु १ ख ७१३५ नम्बरको मिनी ट्रकले ठक्कर दिँदा बस एक्कासी खसेको थियो। बस सडकबाट करिब दुई सय मिटर तल खेतमा खसेको छ। ओरालोमा तीव्र गतिमा आएको मिनी ट्रकले साईट दिन खोज्दा सडक साँधुरो भएका कारण बसलाई ठक्कर दिएकाले दुर्घटना भएको पाण्डेले बताए। सडकबाट तल खस्दा खेतमा रहेको विजुलीको पोलमाथि बस परेको थियो। विजुलीको नांगो तारमा बस परेकाले करेन्ट लगेर समेत कोही यात्रु घाईते भएको पाण्डेको भनाई छ। घाईतेको प्रहरी, नेपाली सेना र स्थानीयबासीले उद्धार गरेका थिए।
दोस्रो संविधानसभा निर्वाचनबाट पहिलो र दोस्रो दल बनेका नेपाली काँग्रेस र नेकपा (एमाले) बीच प्राप्त परिणामलाई सम्मान गर्दै वर्तमान राजनीतिक अभिभारालाई पूरा गर्ने औपचारिक सहमति भएको छ । निर्वाचनपछि आज पहिलोपटक दुई दलका शीर्ष नेताबीच भएको औपचारिक वार्तामा राजनीतिक अभिभारालाई सफलताका साथ पूरा गर्न आपसी समझदारीका साथ सहकार्य गर्दै अघि बढ्ने लिखित सहमति भएको छ । दुई दलले एमाओवादीलगायत अन्य दलसँग तत्कालै वार्ता र संवाद प्रारम्भ गर्ने समझदारी पनि भएको छ । बबरमहलस्थित शान्ति कोष सचिवालयमा साँझ करिब चार घण्टा भएको वार्तापछि काँग्रेसका सभापति सुशील कोइराला र एमालेका अध्यक्ष झलनाथ खनालले आपसी समझदारी गर्नेसहित तीनबुँदे निर्णयमा हस्ताक्षर गरिएकोे विज्ञप्ति सार्वजनिक गरिएको छ । दुई दलको पहिलो निर्णयमा यही मङ्सिर ४ गते संविधानसभाको निर्वाचन आमरूपमा स्वतन्त्र, शान्तिपूर्ण र निष्पक्षरूपले सम्पन्न भएकामा सम्बन्धित सबै पक्षलाई हार्दिक धन्यवाद दिइएको छ । दुई दलकै बैठक स्थलबाट एमाओवादीका नेताबीच अनौपचारिक कुरा भई भोलि (आइतबार) बिहान एमाओवादीका अध्यक्ष पुष्पकमल दाहालको निवासमा एमाओवादी र काँग्रेसका नेताबीच वार्ता हुनेछ । निर्वाचनबाट तेस्रो दल बनेको एमाओवादीलगायत केही दलले निर्वाचनमा धाँधली भएको भन्दै संविधानसभामा जानुपूर्व केही सर्तअघि सारेको सन्दर्भमा ठूला दलले सो दलसँग औपचारिक छलफल गर्ने तय गरेको हो । एमाओवादी र काँग्रेसको वार्तापछि सम्भवतः आइतबार नै एमाओवादी र एमालेका नेताबीच वार्ता हुनेछ । आजको वार्तापछि पत्रकारहरूसँग कुरा गर्दै काँग्रेसका उपसभापति रामचन्द्र पौडेलले काँग्रेस र एमालेबीच मिलेर सँगै अघि बढ्ने बताए । उनले वर्तमान राजनीतिक स्थितिका बारेमा एमाओवादीलगायत सबै दलसँग आफूूहरूले वार्ता गर्ने बताए । राष्ट्रपतिको नयाँ निर्वाचनलगायतका शक्ति बाँडफाँडमा के कुरा भयो ? भन्ने प्रश्नमा उपसभापति पौडेलले त्यसबारे अहिले छलफल नभएको जानकारी दिए । एमालेका महासचिव ईश्वर पोखरेलले पनि सत्ता गठबन्धनबारे अहिले कुनै निर्णय नभएपनि दुई ठूला दल सँगसँगै अघि बढ्न औपचारिक सहमतिमा पुगेको बताए । गोलमेच सम्मेलनको माग गरिरहेको एमाओवादीबाट विभाजित नेकपा–माओवादीको मोर्चासँग पनि दुई दलले वार्ता गर्नेछन् । आजको वार्तामा काँग्रेसबाट सभापति कोइराला, उपसभापति पौडेल, महामन्त्रीद्वय प्रकाशमान सिंह र कृष्णप्रसाद सिटौला, कोषाध्यक्ष चित्रलेखा यादव, नेता पूर्णबहादुर खड्का तथा एमालेबाट अध्यक्ष खनाल, वरिष्ठ नेता माधवकुमार नेपाल, उपाध्यक्षहरू वामदेव गौतम, विद्यादेवी भण्डारी र महासचिव पोखरेल सहभागी थिए ।रासस
कैलालीको पूर्वी भेगका करिव दश हजार भन्दा बढि किसान यतिबेला सिँचाईका लागि कुलो खनेर पानी ल्याउने कार्य अर्थात् देशावरमा व्यस्त छन्। टीकापुर नगरपालिकाका साथै पथरैया, दुर्गौली, मुनुवा, धनसिंहपुर, नारायणपुर, बलिया, जानकीनगर र प्रतापपुर गाविसका किसानहरु चिसापानीमा कुलो खन्ने कार्यमा व्यस्त रहेका छन्। उनीहरु मंसिर २२ गते कुलो खन्न चिसापानी पुगेका हुन्। मंसिर महिनाको अन्त्यबाट सुरु गरिने कुलो खन्ने कार्य हरेक वर्ष महिना दिन भन्दा बढि समयसम्म जारी रहन्छ। त्यहाँ रहेका रानी–जमरा र कुलरीया नदीमा सहज रुपमा पानी नआउँदासम्म किसानहरु कुलो खन्ने कार्यमा व्यस्त रहन्छन्। कुलो खनेर नसक्दासम्म किसानहरु घर समेत फर्किदैनन्। उनीहरु जंगलमा रुखको ओत लागेर बास बस्ने गर्छन्। घरबाट बोकेर लगेको खानेकुराका भरमा किसानहरुले कुलो खन्नुपर्ने हुन्छ। कुलो खन्न नगए प्रत्येक दिन ३ सय रुपैयाका दरले जरिवाना तिर्नुपर्ने नियम रहेको छ। जरिवाना तिर्नुपर्ने भएपछि प्रत्येक घरबाट एक जना अनिवार्य देशावर जाने गर्छन्। देशावरमा पुरुष मात्रै हैन महिलाको सहभागीता पनि उत्तिकै रहेको छ। 'जंगलमा बास बसेर कुलो खन्नु परेको छ' दुर्गौली गाविस धर्मापुरकी बडघर गीतादेवी चौधरीले भनिन्–'कुलो खन्न नआए जरिवाना तिर्नुपर्छ। त्यसैले महिलाहरु समेत सहभागी हुने गरेका छन्।' देशावरमा सहभागी महिलाहरुलाई खाना पकाउने र पानी बोक्ने जस्ता सहज रुपमा गर्न सकिने काममा लगाउने गरेको पाईन्छ। अन्य पुरुष किसानहरुले भने आफ्नो गाउँको भागमा परेको क्षेत्रसम्मको कुलो सबै मिलेर खन्नुपर्ने हुन्छ। हरेक गाउँका बडघरले आफ्नो गाउँका लागि क्षेत्र निर्धारण गर्ने गर्छन्। उनकै निर्देशनमा त्यो गाउँका सबै किसानले अह्राएको काम गर्नुपर्ने हुन्छ। 'नसकुञ्जेल काम गर्नुपर्छ' मुनुवा गाविस वडा नम्बर ९ का खुशीराम चौधरीले भने–'जब बडघरले काम सकिएको घोषणा गर्छन् तब मात्रै बास स्थानमा फर्किन पाईन्छ।' देशावरको सबै व्यवस्थापन किसानहरु आफैले गर्नुपर्ने हुन्छ। तर देशावर जाने कुराको निर्क्यौल भने मुल कुला समितिले गर्ने गर्छ। रानी–जमरा र कुलरीया गरी तीन नदीको छाता समितिका रुपमा मुल समिति रहेको हुन्छ। 'यतिबेला खनेको कुलाको पानी फागुन महिना धानको बिउँ राख्दा काम लाग्छ' मुल कुला समितिका कोषाध्यक्ष दामोदर खड्काले भने–'यतिबेला कुलो खनेन् भने फागुनमा धानको बिउँ राख्न सकिदैन।' देशावर जाने चलन धेरै पुरानो भएपनि यतिधेरै संख्यामा किसानहरुले मेहनत गर्नु परेको २०४० साल भन्दा पछिका वर्षहरुमा हो। सो वर्ष कर्णाली नदीमा आएको बाढीले मुहान पुरेपछि यी भेगका ठूलो संख्यामा किसानहरु वर्षेनी देशावर जानुपर्ने वाध्यता आएको मुल कुला समितिका उपाध्यक्ष लालबीर चौधरी बताउँछन्। 'त्यो अघि पनि देशावर जाने चलन थियो। तर त्यसपछि भने किसानहरुले धेरै मेहनत गर्नुपरेको छ' उनले भने–'०४० सालमा कुलो खन्न चार महिना लागेको थियो।' उनले भने–' म जस्तै अरु पनि देशावरबाट चार महिना पछि घर फर्किएका थियौं।' देशावर जाने कुरालाई यस भेगका मानिसहरुले सामुहिक कार्यका रुपमा लिने गर्छन्। देशावरमा थारु र पहाडीया दुवै समुदायका मानिसको उत्तिकै सहभागीता रहने गर्छ। 'यो सबै मिलेर गर्‍यो भने पहाड पनि फोड्न सकिन्छ भन्ने कुराको उदाहरण हो' कोषाध्यक्ष खड्काले भने–'करिव १५/२० किलोमिटर नदी खनेर पानी खेतमा पुर्‍याउनु साँच्चै पहाड फोड्नु जस्तै हो।' तत्कालिन सरकारले २०४४ सालमा चितवनमा आयोजना गरेको वृहत गोष्ठीमा देशावर जाने कार्यलाई एशियाकै सबैभन्दा ठूलो जनश्रमदान भनेर परिभाषित गरेको मुल कुला समितिका उपाध्यक्ष चौधरी बताउँछन्। यी तीन वटा कुलाको इतिहास सय वर्ष पुरानो छ। विक्रम सम्वत १९५३ मा रानी पदमकुमारी शाहले रानी कुलो खन्न लगाएकी थिईन। रानीले खन्न लगाएकै कारण कुलाको नाम रानी कुलो राखिएको बुढापाकाहरु बताउँछन्। त्यस्तै उनीहरुकै भनाई अनुसार जमरा कुलो विक्रम सम्वत १९६० मा ढुण्डीराज शाही र कुलरीया कुलो विक्रम सम्वत १९७२ मा मधु र कन्हैया महतौले खन्न लगाएका थिए। यी तीन वटा कुलाको पानीले हाल आठ गाविस र एक नगरपालिकाको करिव १४ हजार हेक्टर भुभाग सिञ्चित गर्ने गरेको छ। परम्परागत रुपमा रहेका यी तीन कुलालाई मध्यनजर गरेर सरकारले सिँचाई आयोजना निर्माण गरिरहेको छ। २०६६ सालदेखि निर्माणको प्रकृया सुरु भएको रानी–जमरा–कुलरीया सिँचाई आयोजनाले जिल्लाको ४४ हजार हेक्टर भुभाग सिञ्चित गर्ने लक्ष्य राखेको छ। सिँचाई आयोजनाको काम समेत तिब्र गतिमा भैरहेको छ। सरकारले यस आयोजनालाई महत्वका आयोजनाको श्रेणीमा राखेको छ।
चिकित्साशास्त्र अध्ययन संस्थान टिचिङ अस्पताल का डिन शशी शर्माले डा. गोविन्द केसीले अनसशन बस्दैमा आफूले पदबाट राजिनामा नदिने बताएका छन् । बुधवार काठमाडौँमा पत्रकार सम्मेलन गरी शर्माले शर्माले आफूले राजीनामा नदिने बताएका हुन्। आफू नियम कानुन अनुसार नै नियुक्त भएको भन्दै शर्माले आफूले राजिनामा नगर्ने र सरकारले बाहेक आफूलाई कसैले हटाउन नसक्ने दाबी गरेका हुन । 'म प्रक्रियाबाट आएको हुँ कसैले अनसन बस्दैमा राजिनामा दिन्न', डिन शर्माले भने,'कसैले दबाब दिँदैमा पद् छाड्दिन्,' पत्रकार सम्मेलनमा डिन शर्माले भने। प्रकाश सायमीको ठाउँमा आएका शर्माको नियुक्तीको विषयलाई लिएर शनिबारदेखि आमरण अनसनमा बसेका गोविन्द केसीको स्वास्थ्य अवस्थालाई वेवास्था गर्दै डिन शर्माले कसैले अनसन बस्दैमा आफू पदबाट राजिनामा नदिने बताएका हुन्। आमरण अनसन बसेका डा. केसीको स्वास्थ्य अवस्था गम्भीर हुँदै गइरहेको छ। यसबैबीच उनले अनशन बसेका डा. केसीलाई अनशन त्यागेर वार्तामा आउन आग्रह गरेका थिए। कार्यक्रममा उनले त्रिवि, मन्त्रिपरिषद् अध्यक्ष, शिक्षामन्त्रीलगायत सबैलाई आफ्नो धारणा अवगत गराइसकेको बताए । 'उहाँहरु सबैले मलाई अघि बढ्न सल्लाह दिनु भएको छ', पत्रकार सम्मेलनमा उनले भने,'अनशन जारी राखे केसीसँग कुनैपनि वार्ता हुँदैन।' डाक्टर केसीले टिचिङ अस्पतालमा राजनीतिक हस्तक्षेपका कारण सायमीले राजिनामा दिएको बताउँदै उनलाई पुनर्वहाली र शर्मालाई पदमुक्त नगरेसम्म आफूले अनसन नतोड्ने बताएका छन्। सायमीको राजिनामा र शर्माको नियुक्तीलाई राजनीतिक हस्तक्षेप भन्दै डाक्टर केसीले राजनीतिक हस्तक्षेप मुक्त टिचिङ अस्पतालको लागि आमरण अनसन बसेका हुन। डाक्टर केसीले नयाँ सम्बन्धन नदिन, गरिब जनता बसोबास गर्ने ग्रामीण क्षेत्रमा मेडिकल कलेज खोल्न टिचिङ अस्पताललाई स्वायत्त विश्वविद्यालय बनाउने लगायतका वभिन्न ७ बुँदे मागहरु समेत राखेका छन् डिन शर्माले भने डाक्टर केसीले अनसन तोडे आफू लचिलो हुने तर राजिनामा नगर्ने बताएका छन् । अनसनबाट टिचिङ अस्पतालमा विद्यमान समस्या समाधान नहुने, आफूले राजीनामा गर्दैमा बिग्रेको थिति नसुध्रिने बरु आफैले ३ महिनामा राम्रो काम गरेर देखाउने जिकिर गरेका छन्। उनले डाक्टर केसीलाई पनि अनसन तोड्न आग्रह गरे । मंगलबार पनि उनले आफ्ना यीनै कुरा अनसनलाई साथ दिएका टिचिङ अस्पतालका विद्यार्थी तथा डाक्टरहरुलाई सुनाएका थिए । तर, उनीहरुले आज पनि डाक्टर केसीलाई साथ दिदै आफ्नो आन्दोलन जारी रहेको भनेका छन्।