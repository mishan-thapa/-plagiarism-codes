पूर्व–पश्चिम राजमार्गअन्तर्गत पर्ने कञ्चनपुरको सुडा–१ मा आज विपरीत दिशाबाट आउँदै गरेका मोटरसाइकल र दुग्ध विकास संस्थानको जिप एकापसमा ठोक्किँदा मोटरसाइकल चालक सुडा–४का प्रमोदसिंह साउदको घटनास्थलमै मृत्यु भएको छ। तीन जना घाइते भएका छन्। महेन्द्रनगरबाट धनगढीतर्फ जाँदै गरेको से १ ज ४६१ नम्बरको दुग्ध विकास संस्थानको जिप र विपरीत दिशाबाट आउँदै गरेको म १ प ८३३४ नम्बरको मोटरसाकल एकापसमा ठोक्किएको जिल्ला प्रहरी कार्यालय कञ्चनपुरका प्रहरी उपरीक्षक राजेन्द्रप्रसाद चौधरीले बताए। ठक्करपछि संस्थानको जिपमा सवार उमेशकुमार यादव र संस्थानका लेखापाल नरबहादुर कुँवर घाइते भएका छन्। त्यसैगरी मोटरसाइकलमा सवार सुडा–४ का पे्रम बोहरा घाइते भएका छन्। घाइतेमध्ये प्रेम र नरबहादुरको महाकाली अञ्चल अस्पतालमा उपचार हुन नसकेपछि थप उपचारका लागि भारततर्फ लगिएको छ। अर्का घाइते उमेशको महाकाली अञ्चल अस्पतालमा उपचार भइरहेको छ । रासस
नेता तानातानमा व्यस्त मधेसी दलहरू अब एकीकरण र चुनावी मोर्चाबन्दीको गृहकार्यमा लागेका छन् । नेपाल भ्रमणमा आएका भारतीय विदेशमन्त्री सलमान खुर्सिद र मधेसी दलका नेताहरूबीच गत मंगलबार भएको छलफलले पनि एकीकरण वा मोर्चाबन्दीका लागि तयार हुन थप सहयोग पुर्‍याएको आजको कान्तिपुर दैनिकमा खबर छ । लामो समयदेखि एउटै टेबुलमा नबसेका मधेसवादी दलका नेताहरूलाई खुर्सिदले एउटै कोठामा राखेर गरेको छलफलपछि उनीहरूमा समेत एकताको आस पलाएको छ । एक्लै भेटेर छलफल गर्ने उद्देश्य लिएर गएका नेतालाई पनि खुर्सिदले एकठाउँमै बस्न बाध्य बनाएका थिए । उनले मधेसी दलहरूको राजनीतिलाई चासोपूर्वक लिँदै 'साझा मुद्दा बोकेका दलहरू मिलेरै अघि बढेको राम्रो भन्दैु सतर्क गराएपछि एकीकरण र मोर्चाबन्दीको एजेन्डा बलियो ढंगले अघि बढेको हो । सबै मधेसवादी दलका नेतालाई खुर्सिदले निर्वाचनमा संयुक्त ढंगले काम गर्न भन्दै त्यसका लागि आवश्यक परेको सहयोग गर्न तयार भएको समेत बताएका थिए । पछिल्लो समय महेन्द्र राय यादव नेतृत्वको तराई मधेस लोकतान्त्रिक पार्टी नेपाल, सरिता गिरी नेतृत्वको नेपाल सद्भावना पार्टी र रामनरेश राय नेतृत्वको राष्ट्रिय सद्भावना पार्टीबीच एकीकरणको गृहकार्य निकै अघि बढेको छ ।'हामी तीन पार्टीको एकीकरणको औपचारिक छलफल गहिराइमा पुगेको छ,' राष्ट्रिय सद्भावना पार्टीका महासचिव कौशलेन्द्र शर्माले भने । उता महन्थ ठाकुर नेतृत्वको तराई मधेस लोकतान्त्रिक पार्टीले गतसाता नै मधेसी दलहरूबीच एकीकरणका लागि आह्वान गरेको थियो ।'हाम्रो चाहना सबै मधेसी दल एक भएर चुनावमा जानुपर्छ भन्ने नै हो,' उपाध्यक्ष वृषेशचन्द्र लालले भने,'विश्वास छ, एकीकरण वा मोर्चाबन्दीमा कुनै रोकावट आउने छैन ।' एकीकरण वा मोर्चाबन्दी नहुँदा मधेसबाट आफूहरू बढारिने भय उनीहरूमा छ । मधेसका जनताले विगतदेखि नै चुनावमा एक भएर आउन सबैजसोलाई आग्रह गरेका छन् । 'विचार र सिद्धान्त मिल्नेहरूसँग एकीकरण र सहकार्य गरेर अघि बढ्न सकिन्छ,' शनिबार एक कार्यक्रममा मधेसी जनअधिकार फोरम नेपालका अध्यक्ष उपेन्द्र यादवले भने, 'सत्ता र स्वार्थका लागि मात्रै एकीकरण वा मोर्चाबन्दी गरिनु हुन्न भन्ने हाम्रो धारणा हो ।' विगतमा मधेसी दल सत्ताका लागि फुटेको उनको आरोप छ । अघिल्लो संविधानसभा चुनावमा तीनवटा मधेसी पार्टीहरू मधेसी जनअधिकार फोरम नेपाल, तमलोपा र सद्भावनाले गरी ८३ सिट हात पारेका थिए । त्यतिबेलाका तीन पार्टीका नेता तितरबितर छन् भने पार्टीको संख्यासमेत बढेको छ । मधेसी जनअधिकार फोरम (गणतान्त्रिक० का अध्यक्ष राजकिशोर यादव पछिल्लो समयमा मधेसमा एमाओवादी, कांग्रेस र एमालेलगायतले आफ्नो वर्चस्व जमाउँदै गएकाले मधेसी दलबीच एकीकरण आवश्यक रहेको ठान्छन् । ुएक्लाएक्लै होइन, एउटै शक्ति बनेर गयौं भने मात्रै सफलता हात पर्छ,ु मधेस सञ्जारको अन्तक्रिर्यामा उनले भने, ुविचार, कार्यक्रम र सिद्धान्त मिल्नेबीच एकीकरण वा मोर्चाबन्दी जे पनि हुनसक्छ ।ु
नेकपा–माओवादीका उपाध्यक्ष सिपी गजुरेलले संविधानसभा निर्वाचन बहिष्कार शान्तिपूर्ण हुने बताएका छन् । आइतबार बिहान झापाको बिर्तामोडमा आयोजित पत्रकारसम्मेलनमा उनले भने, “हामी जनतालाई जबर्जस्ती गर्दैनौँ, भोट हाल्न नजानूस् मात्र भन्छौँ । बहिष्कार गर्नु जनताको अधिकार हो ।” आज दिउँसो काठमाडौँमा ३३ दलीय मोर्चाको बैठक बस्ने र मोर्चाले नयाँ धारणाहरु ल्याउने उनले जानकारि दिए । रासस
रोल्पा १ मा नेपाली कांग्रेसका लेखनाथ आचार्यसँग एमाओवादीका कृष्णबहादुर महराले अग्रता लिएका छन्। महराले अहिलेसम्म ५८८३ मत प्राप्त गरेका छन् भने आचार्यको ४८७१ मत पाएका छन् । एमालेका हितबहादुर रोकामगरले ११८५ मत ल्याएका छन् भने राप्रपाका बालाराम घर्तीमगरले २३५६ मत ल्याएका छन्। यस्तै रोल्पाको क्षेत्र नम्बर २ बाट ओनसरी घर्तीले ६१९८ मत ल्याएका छन् । यस्तै दोस्रो स्थानमा रहेक एमालेका कुमार दशौदीले ५८१४ मत ल्याएर दोस्रो स्थामा छन् । यस्तै कांग्रेसकी भीम कुमारी बुढाले ३९३५ मत ल्याएकी छन् ।
नेकपा एमाले र एकीकृत नेकपा माओवादी नेताहरुबीच आइतबार दिउँसो भएको बैठक बिनानिष्कर्ष टुंगिएको छ। संविधानसभा निर्वाचनमा अनपेक्षित पराजय बेहोरेपछि निर्वाचनमा धाँधलीको आरोप लगाउँदै त्यसको उच्चस्तरीय आयोग मार्फत छानबिन नभएसम्म समानुपातिक तर्फ निर्वाचित सदस्यहरुको नामावली नबुझाउने अडान लिँदै आएको एमाओवादीलाई राजनीतिक सहमतिमा ल्याउने प्रयास स्वरुप एमाले नेताहरुले एमाओवादी नेताहरुसँग बैठक गरेका थिए। तर, एमाओावादी नेताहरु पहिलेजस्तै छानबिन आयोग र उच्चस्तरीय राजनीतिक संयन्त्रको निरन्तरता दिने सवालमा अडिग रहेपछि एमाले नेतृत्व एमाओवादीको मागमा सहमत हुन सकेन। बैठकमा सहभागी एमाले नेता रघुजी पन्तले सेतोपाटीसँग कुरा गर्दै भने, ‘उहाँहरुले आफ्नो पुरानै अडान दोहोर्याउनु भयो। तर, हामीले उहाँहरुलाई पहिला समानुपातिकतर्फ निर्वाचित सदस्यहरुको नामावली निर्वाचन आयोगले दिएको समयभित्र आयोगमा पेश गरी संविधानसभाको बैठक सञ्चालन गरौं, त्यसपछि संसदभित्रबाटै सबै कुराको समाधान निकाल्ने प्रयास गरौँ भन्यौं।’ एमालेले राखेको प्रस्तावमा एमाओवादीको प्रतिक्रिया कस्तो थियो भन्ने प्रश्नको जवाफमा पन्तले भने, ‘उहाँहरुले एस नो केही पनि भन्नुभएन। पन्तका अनुसार दुई दलबीच जनताको अपेक्षा अनुसार सबै राजनीतिक दलहरुलाई सकेसम्म सहमतिमा ल्याएर एकबर्षभित्र नयाँ संविधान निर्माण गर्ने सवालमा सहमति भएको छ। आइतबार बिहानमात्रै विद्यमान राजनीतिक गतिरोधको अन्त्यका लागि संविधानसभामा सबैभन्दा ठूलो दल नेपाली कांग्रेससँग दोस्रो ठूलो दल एमाले नेताहरुले सभापति सुशील कोइराला निवासमा छलफल गरेका थिए । कांग्रेससँगको छलफल लगत्तै एमाले नेताहरुले एमाओवादीसँग दुइ पक्षीय वार्ता गरेका थिए । कांग्रेस पार्टी स्रोतले दिएको जानकारी अनुसार अपरान्ह ३ बजे कांग्रेस, एमाले र एमाओवादीबीच त्रिपक्षीय वार्ता हुँदैछ ।
एकीकृत नेकपा माओवादीमा आइतबारदेखि मंगलबारसम्म भएको पोलिटब्युरो, स्थायी समिति र पदाधिकारी निर्वाचनमा बहिष्कार गरेका तथा उम्मेदवारी नदिएका पनि निर्वाचित भएका छन्। पार्टी पदाधिकारी चयन क्रममा मंगलबार त सुरुमै सहमति गरेर निर्वाचन गरिएको थियो, जुन आफैंमा ‘अनौठो' अभ्यास हो। अध्यक्ष पुष्पकमल दाहालले पूर्वउपाध्यक्ष बाबुराम भट्टराई पक्षधरको विरोधका बाबजुद ‘एकलौटी' रूपमा केन्द्रीय सदस्यहरू ‘मनोनीत' गरेका थिए। तिनै केन्द्रीय सदस्यमध्येबाट पोलिटब्युरो, स्थायी समिति र पदाधिकारी निर्वाचन गरिएको हो। पोलिटब्युरोमा ५०, स्थायी समितिमा १६ र पदाधिकारीमा ९ जना निर्वाचित भएका छन्। आजको नागरिकमा खबर छापिएको छ। मंगलबार पदाधिकारी चयन क्रममा आइतबार र सोमबारभन्दा अझै रोचक दृश्य देखियो पार्टी कार्यालय पेरिसडाँडामा। मंगलबार बिहान बसेको केन्द्रीय समिति बैठकले उपाध्यक्षमा नारायणकाजी श्रेष्ठ र पोष्टबहादुर बोगटी, महासचिवमा कृष्णबहादुर महरालाई बनाउने ‘सर्वसम्मत' निर्णय गर्‍यो। तीन सचिवमा गिरिराजमणि पोखरेल, टोपबहादुर रायमाझी र वर्षमान पुन तथा कोषाध्यक्षमा हरिबोल गजुरेललाई जिम्मेवारी दिने सहमति गरियो। केन्द्रीय समितिले पदाधिकारी तय गरे पनि सोही पदका लागि एमाओवादीले अपराह्न पार्टी मुख्यालयमा निर्वाचन गरेको छ। ‘पदाधिकारीमा कस–कसले जिम्मेवारी पाउँदैछन् भन्ने केन्द्रीय समिति बैठकमा सहमति भइसकेको थियो, तर केन्द्रीय समितिमा सर्वसम्मत भएकालाई पुनः मतदान गरी औपचारिक दिने निर्णयअनुसार निर्वाचन गरिएको हो,' केन्द्रीय सदस्य भरत साहले भने। साधारण सदस्य मात्रै रहने, तर कुनै पनि कार्यकारी पदमा नबस्ने घोषणा गरेका भट्टराईलाई केन्द्रीय कार्यालयमा राख्न विधान संशोधन गरिएको छ। भट्टराई अनुपस्थित भएको बैठकले विधान नै संशोधन गरेर केन्द्रीय कार्यालयमा बस्न पाउने गरी भट्टराईलाई ‘वरिष्ठ सदस्य'मा चयन गरेको छ। यसअघि निर्वाचनका सबै प्रक्रियामा अनुपस्थित भट्टराई पक्षका सातजना पोलिटब्युरोमा विजयी भएको घोषणा निर्वाचन समितिले गरिसकेको छ। गत आइतबार भएको पोलिटब्युरो निर्वाचनमा भट्टराई पक्षका २६ जना निर्वाचन बहिष्कार गर्दै अनुपस्थित थिए। भट्टराई पक्ष अनुपस्थित भए पनि नन्दकुमार प्रसार्इं नेतृत्वको निर्वाचन समितिले भट्टराईसहित उक्त समूहका टोपबहादुर रायमाझी, देवेन्द्र पौडेल, हिसिला यमी, प्रभु साह, गंगानारायण श्रेष्ठ र वामदेव क्षेत्री पोलिटब्युरोमा चयन भएको घोषणा गरेको थियो। निर्वाचनका सम्पूर्ण प्रक्रिया नै बहिष्कार गरेकाले कसरी निर्वाचित भइयो भन्ने विषय आफ्नो जीवनकै अनौठो घटना भएको साहले बताए। ‘निर्वाचनमा न मैले उम्मेदवारी दिएको थिएँ, न मतदानमा नै सहभागी भएको छु, तर पनि पोलिटब्युरोमा चयन भएको छु,' भट्टराईनिकट नेता श्रेष्ठले भने, ‘निर्वाचनका सम्पूर्ण प्रक्रिया बहिष्कार गरेकाले मतपरिणाम अस्वीकार गर्छौं।' कसरी निर्वाचित भइयो भन्नेबारे कुनै जानकारी नभएकाले अनौठो लागिरहेको श्रेष्ठको भनाइ छ। यसैगरी, सोमबार भएको स्थायी समिति निर्वाचनमा भट्टराई र उनी पक्षका रायमाझी र पौडेल निर्वाचित भएको घोषणा निर्वाचन समितिले गर्‍यो। उनीहरू तीनै नेताले उम्मेदवारी दिएका थिएनन्, न त निर्वाचन प्रक्रिया नै स्वीकार गरेका थिए। ‘यो परीक्षा नै नदिएको विद्यार्थी पास भयो भनेर घोषणा गरेजस्तो हो,' भट्टराईनिकट अर्का नेताले भने, ‘जबर्जस्ती गरिएको निर्वाचन र त्यसबाट गरिएको घोषणा ‘खाए खा नखाए घिच' भनेजस्तै हो।' अध्यक्ष दाहालले लोकतन्त्रका सुन्दर पक्ष मानिने निर्वाचन प्रक्रियाकै धज्जी उडाएको उनको टिप्पणी छ। निर्वाचन समितिका सदस्य रामनारायण बिडारीले सबै सदस्य उम्मेदवार, सबै मतदाता भन्ने कार्यविधि भएकाले अनुपस्थित भएका पनि विजयी भएको बताएका छन्।
संयुक्त राज्य अमेरिकामा अध्ययनरत् नेपाली छात्र अपूर्व श्रेष्ठ दोस्रो पटक पनि विशेष शैक्षिक सम्मान हाँसिल गर्न सफल भएका छन्। अमेरिकाको भर्जिनिया राज्यको लानियर मिडिल स्कुलमा अध्ययनरत अपूर्वलाई कक्षा ८ मा विशिष्टता हाँसिल गरेवापत … प्रेसिडेन्ट्स एडुकेसनल अवार्ड' प्राप्त भएको उनको परिवारबाट थाहा भएको छ। विद्यालयस्तरका असाधारण मेधावी विद्यार्थीलाई दिइने यो सम्मान शैक्षिक स्तर, चारित्रिक गुण, अतिरिक्त क्रियाकलापमा उत्कृष्ठता आदिका आधारमा मूल्याङ्कन गरी प्रदान गरिन्छ। यो सम्मान पाएकोमा उनलाई हालै अमेरिकी राष्ट्रपति बाराक ओबामाले उनको उज्ज्वल भविष्यको कामना गर्दै आफ्नो हस्ताक्षरयुक्त सम्मानपत्र र बधाईपत्र प्रदान गर्नु भएको छ। काठमाडौँ, ओमबहाल जन्मघर भएका छात्र अपूर्वले यसअघि सन् २०११ मा पनि उक्त विशेष शैक्षिक सम्मान प्राप्त गरेका थिए। रासस
नेपाली काँग्रेस जिल्ला समितिका सदस्य विनबहादुर सिंहलाई सम्मान गरिँदा दिइएको प्रमाणपत्र नेकपा–माओवादीका कार्यकर्ताले कब्जामा लिएका छन्। जिल्लाको खगेनकोट गाविसलाई खुला दिसामुक्त क्षेत्र घोषणा गर्ने कार्यक्रमलाई सफल पार्न सहयोग गरेको भन्दै खगेनकोट गाविस सचिव मोहनप्रकाश गिरीले सिंहलाई सम्मान गरेका थिए । सिंहलाई गरिएको सम्मानको अन्य दलहरुले विरोध गरेपनि नेकपा–माओवादीका कार्यकर्ताले प्रमाणपत्र र खाममा राखेको रु एक हजार ५०० समेत कब्जामा लिएको कार्यक्रममा सहभागी जिविसका सूचना अधिकारी गङ्गा आसीले बताए । खुला दिसामुक्त क्षेत्र घोषणा कार्यक्रमलाई सिंहले कुनै पनि प्रकारको सहयोग नगरेको माओवादी कार्यकर्ताको भनाइ छ। रासस
कैलालीको दोदोधाराका एकजना गल्ला ब्यापारी १० दिनदेखि बेपत्ता भएका छन्। दोदोधारा ९ बौनियाँका ४१ वर्षीय भीम पौडेल सनराइज बैंकबाट १४ लाख निकालेर गएपछि बेपत्ता रहेको इलाका प्रहरी कार्यालय बौनियाँले जनाएको छ। पौडेलले गत मंसिर १४ गते सनराइजको सुखड शाखामा रहेको आफ्नो खाताबाट उक्त रकम निकालेर घर जान भनि गएको तर हालसम्म उनको बारे केही थाहा नभएको इलाका प्रहरी कार्यलय बौनियाँका प्रहरी नायव निरीक्षक मानबहादुर चन्दले बताए। ठूलो रकमसहित पौडेल एकाएक सम्पर्कबिहीन भएपछि उनकी पत्नी नन्दादेबी पौडेलले खोजीका लागि प्रहरी समक्ष निवेदन दिएकी छन्। काम विशेषले मात्र घर छोड्ने आफ्ना पतिलाई कसैले अपहरण गरेर लगेको हुनसक्ने भनाइ छ। पैसासहित सम्पर्कविहीन पौडेलको आफन्तजन तथा प्रहरीले सम्भावित ठाउँमा खोजबिन भइरहेको भएपनि केही पत्ता लाग्न नसकेको प्रनानि चन्दले बताए। गाउँमै गल्ला ब्यापार गर्दै आएका पौडेल घरबाट पैसा निकाल्न भनेर गाउँकै एकजनासँग गएको तर फर्केर नआएपछि आफूलाई मर्नु न बाच्नु भएको नन्दादेबीले बताइन्। उनले आफ्ना पनीसँग गएका साथी फर्किएको बताउँदै उनलाई आफ्नो पतिको बारे सोध्दा म चाँडो आए उनी बैंकमै थिए भनेर जवाफ दिएको बताइन्। सम्पर्कविहीन पौडेलका घरमा पत्नीसहित २ छोरा र १ छोरी छन्।
डाक्टर गोविन्द केसीको भद्र अवज्ञा चौधौँ दिनमा टुंगियो। उनले उठाएका र मुलुकभरिकै अधिकांश चिकित्साकर्मी तथा चिकित्सा-विज्ञानका विद्यार्थीले समर्थन जनाएका मागहरू निसर्त स्वीकार गरेको सरकारी पक्षले ११ दिन बितिसक्दा पनि माग पुरा गर्ने दिशामा चालचुल केही गरेको देखिएन। बाह्रौं दिनको कार्यालय समयको अन्तिम घडीमा चिकित्सा-शास्त्र अध्ययन संस्थानका नव-नियुक्त डिनले रजिनामा दिने संचार-माध्यममा व्याप्त हल्लाकाबीच त्रिभुवन विश्वविद्यालयले उसको लयमा साहसिक निर्णय गर्यो। मन्त्रिपरिषद्का अध्यक्षले २४ घण्टाभित्र केही हप्ताअघि कार्यभार सम्हालेका डिनको नियुक्ति “निष्कृय” गरी जानकारी गराउनू भन्ने कानुनी भाष्य-युक्त निर्देशन पाएपछि निर्धारित समयको संघार कट्नुअघि त्रिभुवन विश्वविद्यालयको कार्यकारी परिषद्ले डिनलाई बर्खास्त गर्ने रकमी निर्णय गर्यो। डाक्टर गोविन्द केसीले उठाएका सातवटा मागमा कतै पनि डाक्टर शशि शर्माको नियुक्ति निष्कृय पार्नुपर्छ वा बर्खास्त गर्नु पर्छ भनिएको थिएन/छैन। माग्दै नमागेको कुरा पुरा गरेर डाक्टर केसीले अनसन परित्याग गर्छन् भन्ने आशामा सरकार र त्रिविवि पदाधिकारी रहे। यथार्थमा जसले डाक्टर शशि शर्मालाई वर्खास्त गर्ने निर्णय गरे उनीहरूलाई नै “भ्रष्ट उच्च-अधिकारी” भनेर पदमुक्त गरी कारबाही गरियोस् भन्ने डाक्टर केसीको एउटा माग छ। डाक्टर केसीका सातवटै माग सोची-विचारी अगाडि सारिएका छन्। मागहरू हेर्दा डाक्टर शशि शर्माप्रति कतै पनि वैरभाव राखिएको प्रतीत हुँदैन। यो प्रकरणमा शशि शर्मा एउटा खल-पात्र जस्तो देखिन पुगे। चिकित्सा शिक्षा क्षेत्रमा मौलाउँदै गएको विकृति र सँग-सँगै डाक्टर केसीका मागहरूको विश्लेषण गर्ने प्रयास गर्दा यति मात्र भन्न सकिन्छ कि डाक्टर शशि शर्माले पनि शुरुमै डाक्टर केसीप्रति अफ्नो समर्थन जनाएर पद अस्वीकार गरेका भए उनको व्यक्तित्व र आचरणमा अनावश्यक प्रश्नहरू उठ्दैनथ्यो होला। डाक्टर केसीले कुनै शक्तिशाली पदको वजन प्रयोग गरेर अफ्नो मागका पछाडी नेपालभरीका धेरै चिकित्सक र आफ्ना विद्यार्थीको समर्थन पाएका होइनन्। यो उनको बिगत र वर्तमानको त्याग, निष्ठा र इमानको बलमा गरिएको निस्वार्थ मागका लागि समर्थन हो। र, उनी कुनै शक्तिशाली पदको खोजीमा पनि छैनन्। उनले फगत चिकित्सा शिक्षा क्षेत्रमा फैलिएको अर्बुद रोगको उपचार खोज्नु पर्यो भनेका छन्। त्यस्तो उपचारले समग्र स्वास्थ्य सेवा र चिकित्सा शिक्षा क्षेत्रको भलो गर्छ भन्ने बहुसंख्यक समर्थकको धारणा हो। डाक्टर शर्मालाई बर्खास्त गर्ने निर्णय खामबन्दी गरेर मन्त्रिपरिषद् अध्यक्षकहाँ पठाउनु केही दिन अघिमात्रै डिन शर्माको नियुक्ति उल्ट्याउन शिक्षामन्त्रीले दिएको आदेश पालना गर्न सकिन्न भनेर विश्वविद्यालयका उपकुलपति कुर्लँदै थिए। जतिसुकै स्वायत्तताको बखान गरे पनि नियुक्तिको श्रोत-शक्ति र विश्वविद्यालय ऐनले तोकेको मर्यादाक्रममा एक तह माथि रहेर सिनेट बैठकमा भाग लिने शिक्षा मन्त्रीको निर्देशन, भलै त्यो अस्वीकार्य किन नहोस, उनको ओठबाट फुस्केको एकघन्टा नबित्दै सार्बजनिक रुपमा प्रतिकार गर्न सक्ने हैसियत उपकुलपतिले राख्दैनन्। फोन गर्न सक्छन्, भेटेर कुरा राख्न सक्छन्। त्यतिले नपुगे लिखित पत्राचार गरेर मन्त्रीलाई निर्देशन सच्याउन अनुरोध गर्न सक्छन्। त्यसपछि पनि कुरा नसल्टे, सार्बजनिक जानु एउटा विधि हो। तर उपकुलपतिले ओठे जवाफ फर्काइहाले। त्यसै होइन रहेछ डाक्टर केसीले आफ्नो मागको चौथो बुंदामा उपकुलपतिलाइ पदमुक्त गर्नुपर्छ भनेको! शिक्षामन्त्री र उपकुलपतिको संयुक्त कार्यसूचीमा मेडिकल कलेजहरूलाई सम्बन्धन दिने विषय जीवन-मरणको सवाल बनेको छ भन्ने गाइँगुइँ चर्चा पहिलेदेखिकै हो। दोस्रो संविधान सभाको निर्वाचनका लागि गठित विशेष प्रकृतिको सरकारले बहाली गर्नु केही घण्टाअघिको बिहानीमा अघिल्लो सरकारका शिक्षामन्त्रीले सबै सम्बन्धन दिने काम टुंग्याउन आकस्मिक बैठक डाके। संविधान-सभाको अवसान पछि कामचलाउ बनेको सरकार र त्यसमाथि अन्तिम दिनको केही घण्टामा मन्त्रीको आदेशको हुबहु पालना गरेर नचाहिँदो झन्झटमा किन फस्नु भन्ने सोचेर तत्कालीन शिक्षासचिव सोमलाल सुबेदीले जानी-जानी बैठकको गणपुरक संख्या पुग्न दिएनन्। त्यो दिन सम्बन्धनलाई छिनोफानो लगाउने तत्कालीन मन्त्रीको दामपन्थी सोच कार्यान्यवन हुन पाएन। तिनै मन्त्रीको पालामा हो चिकित्साशास्त्र अध्ययन संस्थानको डिनको नियुक्तिमा अनावश्यक चलखेल हुन लाग्यो भनेर डाक्टर केसी पहिलोपटक अनशन बसेका हुन्। शिक्षामन्त्री र उपकुलपतिको साँठगाँठले डाक्टर प्रकाश सायमीको नियुक्तिपछि काम फत्ते हुन सकेन। त्यसैले अन्तिम दिन एक धक्का दिने कोशिश उनले गरेका थिए। शिक्षासचिवले तुहाईदिए। वर्तमान शिक्षामन्त्री कानुनवेत्ता मात्र होइन न्यायवेत्ता पनि हो। लामै व्यक्तिगत संगतिमा पटकपटक सरकारी निर्णयहरू कानुनसम्मत मात्र भएर हुँदैन न्यायसम्मत पनि हुनुपर्छ भनेर भरपर्दो परामर्श लिन विशेषज्ञको सम्झना गर्नुपर्दा उहाँको नाम अग्रपंक्तिमा आउँथ्यो। आफ्ना निर्णय र कामबाट अवान्छित आर्थिक वा अन्य लाभ सिर्जना भएको छ भनेर कतैबाट किन्चित प्रश्न नउठोस् भनेर उहाँ सचेत हुनुहुन्थ्यो। उहाँका मित्रहरूको ज्ञानमा रहेको सीमित शब्द-भण्डारले उहाँका गुण तथा क्षमताको वर्णन गर्न पुग्दैन। अतिशयोक्ति होइन, त्यो वर्णन गर्न शेष-नाग नै चाहिन्छ! तर त्यस्तो असल मान्छे कस्तो अक्करमा पर्नु भयो। तत्कालीन शिक्षा सचिब सोमलाल सुबेदी स्मरण गर्छन्, बहालीको सात दिन नपुग्दै उहाँले नयाँ मेडिकल कलेजलाई आशय-पत्र दिने र आशय-पत्र पाइसकेकालाई सम्बन्धन दिलाउने काम उच्च-प्राथमिकतामा राखेर चाँडो टुंग्याउन निर्देशन दिनुभयो। मेडिकल कलेजहरूको सम्बन्धमा विद्यमान नीतिहरूको पुरै समिक्षापछि लोकहितका निमित्त चिकित्सा शिक्षाको प्रवन्ध सुनिश्चित गरेर मात्र आशय-पत्र/सम्बन्धनको मुद्दामा प्रवेश गर्नु उपयुक्त हुन्छ भन्ने सचिबको राय मन्त्रीलाई सुपाच्य लागेन। मन्त्रीको वाध्यता र सचिबको अडानको द्वन्द्वबीच दुई महिना चानचुन दिनमा सोमलाल शिक्षा सचिबबाट हटाइए। राजनीतिक पूर्वाग्रह राखेर सचिवको पाँच-वर्षे कार्यकालमा छ-सात वटा मन्त्रालय/निकायमा सरुवा गर्दा कर्मचारीतन्त्र ध्वस्त भयो भन्दै आएका पुर्व-विशिष्ट कर्मचारीकै सरकारले पनि अर्हाएको मानेन भनेर सचिव सरुवा गर्न पुग्यो। सरुवा गरेर नपुगेर, त्यसको केही समयपछि चिकित्सा-शास्त्र अध्ययन संस्थानको एउटा समारोहमा शिक्षामन्त्री र तत्कालीन डिन प्रकाश सायमीको जुहारी चल्यो। नयाँ मेडिकल कलेजलाई सम्बन्धन दिन आलटाल गर्नुभएन भन्ने भनाइ शिक्षामन्त्रीको थियो। डिनले अफ्नो भाषणमा आफ्ना सहकर्मी चिकित्सकहरूलाई प्रश्न गरे: के हामी सम्बन्धन दिन सक्षम छौं? सम्बन्धन दिन आवश्यक छ? भेलामा एक-श्वरले सम्बन्धनको विपक्षमा चिकित्सकहरूले आवाज उठाए। कात्तिक महिनाको अन्तिम हप्तातिर नै डाक्टर सायमीले कुनैपनि बेला राजिनामा दिने चर्चा वरिष्ट डाक्टरहरुबीच एक-कान दुइ-कान मैदान जस्तै थियो। बिरामी जचाउन टिचिङ अस्पताल गएका परिचितहरूसँग वरिष्ट चिकित्सकहरू बिरामीका कुरा भन्दा पनि “खोइ अब टिचिङको हालत के हुने हो?” भनेर लामो सास फेर्थे। डेढ वर्षदेखि सम्बन्धनकालागि आएका सबै दबाब झेल्दै चिकित्सा शिक्षालाई मर्यादित बनाउन प्रयत्नरत सायमीले दवाब दिनेहरूलाई परास्त गर्न अफ्नो सामर्थ्यको ब्रम्हाश्त्र छोडे, त्यो पनि समय दिएर! उनको राजिनामा सार्वजनिक बहसमा आउँदा अवान्छित सम्बन्धनको मुद्दा मत्थर हुन्छ कि भन्ने उनको अनुमान रहेको हुनुपर्छ। राजनीतिक वृत्तबाट उनको राजिनामालाई लिएर अडान लिन नसक्ने कर्कलाको डाँठजस्तो खुट्टी भएका व्यक्तिको रुपमा चित्रण हुन पुग्यो। सम्बन्धनको विपक्षमा रहेका डाक्टर केसीको समर्पण, सेवा-भाव, र इमानको सार्बजनिक छवीको कारण उनलाई हुतिहारा वा लाछी भनेर पन्छाउन गाह्रो थियो, तर कमैमात्र सार्बजनिक चर्चामा रहेका प्रकाश सायमीलाई “कर्कलाको डाँठजस्तो खुट्टी भएका” भनेर पुनर्स्थापना हुने बाटो बन्द गर्ने र डाक्टर शशि शर्मालाई टिकाउन नसके काम फत्ते गर्नसक्ने तथाकथित “इस्पातको खुट्टी” भएका अर्को कोहीलाई भित्र्याउने कोठे-रणनीति कतै रचिएको रहेछ भनेर बुझ्न गार्हो छैन। प्रकाश सायमी इस्पातका खुट्टी भएका रहेछन् भन्ने कुरा त डेढ वर्षसम्म उनी अफ्नो अडानबाट नचुकेकोले नै प्रष्ट गर्छ। इस्पातको खुट्टी भएकाले नै इमानमा चुक्नु भन्दा राजिनामा दिने हिम्मत गर्छ। थचक्क कुर्चीमा बसेर अर्काको बैशाखीको सहारामा संगठनको नेतृत्व कर्कलाको डाँठजस्तो खुट्टी भएकाले मात्र गर्छन्। प्रकाश सायमीले थचक्क कुर्चीमा बसेनन्! मन्त्रिपरिषद्का अध्यक्षको चौबिस-घन्टे निर्देशन कानुनमा पारंगत रहेकाले मात्र बुझ्न सक्छन्। नियुक्ति “निष्कृय” पार्नु! यो नियुक्ति बदर गर्नु भनेको हो कि, बर्खास्त गर्नु भनेको हो कि, राजिनामा दिन लगाउनु भनेको हो कि वा गल्तीले कसैले तपाईलाई नियुक्तिको पत्र पठाएछ विश्वविध्यालयले यसबारेमा निर्णय गरेकै छैन भनेर डा. शर्मालाई जानकारी गराउने भनेको हो? नियुक्ति निष्कृय गराउन सकिने थुप्रै विधिहरू हुनसक्थे। तर विश्वविद्यालयले वर्खास्त गर्ने विधि चयन गर्यो। एक किसिमले विश्वविद्यालयले अध्यक्षलाइ चुनौती दियो। यो विषय अब न्यायालय पुग्ला नपुग्ला अर्कै कुरा हो। तर न्यायालय नपुग्दै सहजै अनुमान लगाउन सकिन्छ, यो बर्खास्तगी कानुन-सम्मत मात्र छैन। सतहमा यो न्याय-सम्मत पनि छैन। जसलाई बर्खास्त गरिन्छ उसलाई किन हटाउन लागिएको छ भनेर सामान्य स्पष्टिकरण दिने मौका पनि नदिनु कानुनसम्मत हुदैन। कानुनसम्मत हुने भए त त्रिविविका अधिकारीहरूले डाक्टर सायमीलाई महिनौँअघि बर्खास्त गर्ने बाटो रोज्थे। सार्बजनिक सभामा मन्त्रीसँग जुहारी खेल्दा पनि बर्खास्त गर्न सकिने हदसम्मको खोट नदेखेर नै राजिनामाको संघारसम्म पुग्ने गरी दबाब दिईएको बुझ्न गाह्रो छैन। डाक्टर शर्माको बर्खास्तगी ढिलो-चाँडो उल्टन्छ र अदालती बाटोबाट पुनर्बहाली भएपछि डाक्टर केसीको भद्र अवज्ञा त्यसै निरस्त हुनपुग्छ भन्ने त्रिविविका अधिकारीहरूको आँकलन हुनुपर्छ। अदालतले पुनर्बहालीको माग गरेका मुद्दाहरूमा बिरलै मात्र “न्यायालय”को रुपमा निर्णय सुनाएको छ। प्रक्रियागत त्रुटि भेटिएका सबै मुद्दामा पुनर्बहालीको दाबी गर्नेले जितेका छन्। यदि डाक्टर शशि शर्मा अन्यायपूर्ण बर्खास्तगी खारेज गरिपाउँ भनेर मुद्दामा गएभने अदालतले नियुक्ति गरिएको पद कसरी रिक्त भएको थियो भनेर प्रश्न गर्दैन। पद रिक्त गरिदिनेलाइ अन्यायपूर्ण दवाब दिइएको थियो भनेर सोध्दैन।
बाँके जिल्लाका मुस्लिम समुदायमा छोरीलाई उच्च शिक्षा सम्म पढाउनु पर्छ भन्ने मान्यता अझै बन्न सकैको छैन। मुस्लिम समुदायले छोराहरुलाई पढनका लागि सरकारी तथा बोडिङ स्कुलहरुमा पठाए पनि अधिकांश अभिभावकहरुले आफ्ना छोरीहरुलाई धार्मिक स्कुल अर्थात मदरसामा पढाउने गर्छन। बाँके जिल्लाको कुल जनसंख्या मध्ये करिब १९ प्रतिशत मुस्लिम छन्। छोरीहरुलाई गुणस्तरीय उच्च शिक्षा दिनु पर्छ भन्ने चेतनालाई बढाउने उद्देश्यले छोरीलाई उच्च शिक्षासम्म पढाउने अभिभाबकहरुलाई नेपालगन्जमा सम्मान गरिएको छ। पुनरावेदन अदालत नेपालगन्जका न्यायाधीश यमुना भट्टराईले छोरीलाई उच्च शिक्षासम्म पढाउने अभिभावकहरुलाई दोसल्ला ओढाएर सम्मान गर्दै छोरीहरुलाई उच्च शिक्षा दिने अभियान नै संचालन गनु पर्ने बताइन्। मुस्लिम किशोरीका लागि काम गर्दै आएको रुसुफ नेपालले एसएलसीभन्दा माथिल्लो तहमा छोरीहरुलाई पढाउने अभिभावकलाई सम्मान गरेको हो। आफूहरुलाई पढ्ने अवसर दिने आमाहरु सम्मानित हुँदा पढ्न पाएका मुस्लिम किशोरीहरु निकै खुसी देखिन्थे। मुस्लिम किशोरी क्लब सञ्जाल, बाँकेकी अध्यक्ष फिरदोश खानले परम्परागत मान्यताका कारण अधिकांश छोरीहरु उच्च शिक्षा पढ्नबाट बञ्चित भएको बताइन्। मुस्लिम समुदायका अधिकांश अभिभावकले छोरीलाई बढीमा एसएलसीसम्म पढाउने गरेका छन्। जसका कारण समुदायका अधिकांस किशोरीहरु उच्च शिक्षा हासिल गर्नबाट बञ्चित छन। समुदायबाट मुस्लिम समुदायका किशोरीहरुलाई उच्च शिक्षासम्म पढाउनका लागि कार्यक्रम माग भए सहयोग गर्न स्थानीय निकायहरु तयार रहेको गाविस सचिव हक हित समितिका अध्यक्ष निरन्जन सिह सोडीले बताए ।
मध्यपुर थिमि–१३ स्थित बालकुमारी मन्दिर परिसरमा रहेको बालकुमारी मन्दिरस्थित सत्तलको पुनःनिर्माण कार्य थालिएको छ । मध्यपुर थिमि नगरपालिकाका कार्यकारी अधिकृत मित्रमणि पोखरेल र बालकुमारी मन्दिर सत्तल पुनःनिर्माण उपभोक्ता समितिका उपाध्यक्ष एवम् दाता घनश्याम गछेँ श्रेष्ठले संयुक्तरुपमा आज सत्तलको शिलान्यास गरेका हुन्। तीनतले सत्तल निर्माणका लागि करिब रु ७० लाख खर्च हुने अनुमान गरिएको सत्तल पुनःनिर्माण उपभोक्ता समितिका अध्यक्ष कृष्णलाल श्रेष्ठले जानकारी दिए। गत वर्षदेखि सत्तल पुनःनिर्माणका लागि मध्यपुरथिमि नगरपालिका, जिल्ला विकास समिति भक्तपुर र स्मारक संरक्षण तथा दरबार हेरचाह कार्यालय भक्तपुरमा आर्थिक सहयोग उपलब्ध गराउन पहल गरिँदैआएकामा नगरपालिकाले हालसम्म रु १५ लाख ८८ हजार, जिविसले रु छ लाख र दरबार हेरचाह कार्यालयले रु चार लाख रकम उपलब्ध गराएको हो । सम्पदा जोगाऔँ, पर्यटक भित्र्याऔँ, मध्यपुरलाई विश्वमा चिनाउऔँ भन्ने अभिप्रायले बुट्टेदार झ्याल, ढोका, थाम र टुँडालहरु राखेर पुरातात्विक महत्वको यस सत्तललाइ पुरानै रुप दिइने भएको छ । रासस
नेकपा–माओवादीका बरिष्ठ नेता सिपी गजुरेलले तत्काल दुई माओवादी पार्टीबीच एकीकरण सम्भव नभएको बताएका छन्। रिपोर्टर्स क्लब नेपालद्वारा सोमबार आयोजित साक्षात्कार कार्यक्रममा बोल्दै नेता गजुरेलले दुई माओवादी पार्टीबीच तत्काल एकता असम्भव रहेको बताउँदै भने– 'अहिले हामीले दुईवटा विषयमा मात्रै संयुक्त विज्ञप्ती जारी गर्दै कार्यगत एकताको घोषणा गरेका हौं, त्यो भन्दा नयाँ केही पनि गरेका छैनौं,' उनले भने,' पार्टी फुटेको २१ महिनापछि भएको पछिल्लो कार्यगत एकतालाई लिएर दुई पार्टी एक भए भनेर प्रचारवाजी गर्नु गलत हो।' उनले यो कार्यगत एकतालाई नेकपा–माओवादीले विशेष महत्व दिएको जानकारी दिए। नेता गजुरेलले पछिल्लो कार्यगत एकता परिस्थितिले सृजना भएको बताए। द्वन्द्वकालीन मुद्दाहरुलाई व्युँताएर राज्यले आफ्ना नेता कार्यकर्ताहरुलाई जेलमा हालेर वृहत शान्ति सम्झौता मर्म र भावना विपरित कार्य गरेको भन्दै त्यसको विरोधमा दुई पार्टीबीच पछिल्लो मोर्चाबन्दी अर्थात कार्यगत एकता भएको स्पष्ट पारे। यही कार्यगत एकता विकसित भई मोर्चा बने दुई पार्टीबीच एकता हुने सम्भावना समेत व्यक्त गरे । नयाँ जनवादी क्रान्ति पुरा नभईसकेकाले पनि कार्यगत एकता हुनु भनेको नौलो कुरा नभएको समेत बताए । गजुरेलले हेटौडा महाधिवेशनबाट जनवादी क्रान्तिको कार्यभार एमाओवादीका साथीहरुले पूर्ण भयो भन्नुहुन्छ तर हामी अभै्क बाँकी रहेको भन्छौं, राजा फालिदैमा र गणतन्त्र आउँदैमा जनवादी क्रान्ति पूर्ण भयो भन्नु गलत हुन्छ यसैमा हाम्रो विमती हो । नेता गजुरेलले संविधान जारी नभईकन स्थानीय निकायको निर्वाचन गर्न नहुने तर्क गरेका छन् । संविधान नै नबनाईकन् स्थानीय निकायको निर्वाचन गर्नु भनेको दलहरु संविधान निर्माण कार्यबाट पन्छिन् खोजेको आरोप समेत लगाए । आफ्नो पार्टी स्थानीय निकायको चुनावको विरोधी नभएको बताउँदै गजुरेलले भने,'राज्यको पुनःसंरचना नै नगरीकन स्थानीय निकायको निर्वाचन गर्न खोज्नु नै संघीयताको मर्म र भावना विपरित र संविधान नबनाउने षढ्यन्त्र हो।'
आमरण अनसनमा रहेका वरिष्ठ चिकित्सक प्राध्यापक गोविन्द केसीको स्वास्थ्य स्थिति सोमबार बिग्रिएको छ। उनलाई कृतिम अक्सिजन दिन थालिएको छ भने शरीरमा सलाइन चढाउन थालिएको छ। आन्दोलनलाई साथ दिँदै शिक्षण अस्पताल महाराजगञ्जका आवासीय चिकित्सकहरुले आकस्मिक सेवा बाहेकका सबै सेवामा काम नगर्ने भएका छन्। यहाँ २ सयभन्दा बढी आवासीय चिकित्सक छन्। आवासीय चिकित्सकहरुले 'प्रोफेसर केसी बचाउँ' भन्दै हस्ताक्षर क्याम्पेनसमेत गरेका छन्। सोमबार दिउँसो उनीहरुले आकस्मिकबाहेक सबै सेवा बहिस्कार गर्ने पत्र डिन कार्यालय, अस्पतालका निर्देशक र सबै विभागीय प्रमुखलाई बुझाएका छन्।
जिल्ला शिक्षा कार्यालय पाँचथरले विगतका जिल्ला स्तरका परिक्षामा ३० प्रतिशत भन्दा कम नतिजा ल्याउने एक सय २७ विद्यालयहरुलाई स्पष्टिकरण लिएको छ। गत वर्षको एसएलसी, कक्षा ८ र कक्षा ५ को परिक्षाम ३० प्रतिशतभन्दा कम नतिजा ल्याउने जिल्लाका एक सय २७ विद्यालयलाई सचेत गराउन स्पष्टिकरण माग गरीएको हो। छ महिना अगाडि पाँचथरमा आएका जिल्ला शिक्षा अधिकारी ज्ञानमणि नेपालको सक्रियतामा छोटै अवधिमा जिल्लाको शिक्षा क्षेत्रमा उल्लेख्य परिवर्तन भएको सम्वन्धित सरोकारवालाहरुले बताएका छन्। पाँचवर्षदेखि आफ्नो कार्यक्षेत्र अन्तर्गत स्रोत केन्द्र नपुगेकी रानीटार स्रोत केन्द्रकी स्रोत व्यक्ति सावित्रीदेवि गुरुङ र दिउँसो २ वजे वाट विद्यालय वन्द गराउँदा समेत मुकदर्शक भएर वस्ने याङनाम स्रोत केन्द्रका स्रोत व्यक्ति श्याम जवेगु सहित ४२ जना शिक्षकहरुलाई जिल्ला शिक्षा कार्यालयले स्पस्टिकरण सोधेको छ। जस अन्तर्गत १५ जना शिक्षक शिक्षिकालाई सचेत गराइएको, २५ जनालाई दोस्रोपटक स्पष्टिकरण माग गरीएको साथै २ जनालाई अवकासको अन्तिम तयारी गरीएको र एक जना शिक्षक विगत लामेा समयवाट विद्यालयमा हाजीर नभएको पाइएकोले पत्रिका मार्फत ३५ दिने सूचना समेत प्रकाशित गरी कारबाहीको अन्तिम तयारी गरेको जिल्ला शिक्षा अधिकारी नेपालले वताए। बालवालिकाको भविश्य बर्वाद गर्ने अधिकार कसैलाई नभएको भन्दै जिशिअ नेपालले विद्यालयलाई र शिक्षकलाई नियमित र नियमन गर्न अभिभावक विद्यार्थी र सम्पूर्ण सरोकारवालाहरुको साझा प्रतिवध्दता जरुरी रहेको बताए। कार्यक्षेत्रमा विद्यालय निरिक्षक स्रोत व्यक्ति अभिभावकसहित पुग्ने गरेका नेपालले विद्यार्थीहरुलाई आफ्नो मोवाइल नम्वर वाँड्दै शिक्षकले कार्यक्षेत्रमा अनियमितता गरे आफूलाई खबर गर्न भनेपछि विद्यालयमा अनियमितता गर्ने प्रवृतिका शिक्षकहरुसमेत विद्यालयमा नियमित हुन थालेका छन्। विद्यार्थीले मोवाइल नम्वर पाएपछि नांगीन माविकी छात्राले कक्षा १० को विज्ञान विषयमा ३ वटा च्याप्टर मात्र पढाइ भएको भन्दै आइतवार जिशिअ नेपालसामु गुनासो पोखेकी थिइन भने सुखवोध मावि फिदिम ५ की छात्राले शिक्षकहरुकै अगाडि शिक्षकहरुको बारेमा गुनासो गरेकी थिइन। उता रानिटारस्थित अरनिको निमाविका शिक्षकले विद्यालयमा आफ्नी भतिजिलाई खेताला राखेर आफू व्यापारमा लागेको कुरा विद्यार्थीमार्फत मोवाइलमा फोन आएपछि शिक्षा कार्यालयले स्पष्टिकरण माग गरेको छ। विद्यार्थीमार्फत शिक्षकहरुले गरेको अनियमितताको पोल खुल्न थालेपछि जिल्लास्थित शिक्षा क्षेत्रका पेशागत संगठनसमेत सक्रिय बनेका छन्। गत हप्तामात्र स्रोत व्यक्ति समाज पाँचथरको अगुवाइमा पेशागत संगठनसहित सम्पूर्ण सरोकारवालासमेतको भेलाले जिल्लाको शिक्षा क्षेत्रको विग्रेको साख बचाउन अनियमितता गर्ने कुनै पनि शिक्षक शिक्षिकालाई पेशागत संगठनको तर्फवाट बचाउ नगर्ने लिखित प्रतिवध्दता समेत जाहेर गरिसकेका छन्। विद्यालयस्तरमा बनाइएका अनुगमन समितिहरु आमा समुहहरु सकृय भएसँगै काममा अनियमितता गर्ने शिक्षकसमेत पेशाप्रति प्रतिवध्द हुन थालेका छन्। जिल्लाका एक सय बढी सामुदायिक विद्यालयको अनुगमन गरीसकेका नेपाल बालवालिकाको भविश्य बर्वाद गर्नेहरु अपराधि भएको भन्दै बाल अधिकारको सुनिश्चितताको लागि सबै सरोकारवालाहरु लागिपरि जिल्लाको शिक्षा क्षेत्रको गुमेको साख बचाउनु पर्ने बताउँछन। निकट भविश्यमा सबै अभिभावक ,राजनीतिक दल र सरोकारवालाहरु समेतको अग्रसरतामा जिल्लाका सबै सामुदायीक विद्यालयहरुलाई शान्ति क्षेत्र घोषणाको तयारी गरेकोसमेत उनले बताए। जिशिअ नेपालको अग्रसरतामा जिल्लाका नागीन, लुङरुपा, रानीटार, चोमांगु र सिवा गाविसका ५२ वटा विद्यालयहरु विद्यालय शान्ति क्षेत्र घोषणा भई सकेको छन। साथै फिदिम गाविसका १७ चोकमागु गाविसका ९ र सिवा गाविसका ७ वटा सहित ३३ वटा सामुदायिक विद्यालयमा आगामी शैक्षिक सत्रवाट अंग्रेजी माद्यममा पठनपाठन गराउने निर्णय भएकेा फिदिमका स्रोत व्यक्ति विनोद ठाकुरले बताए। फिदिम स्रोत केन्द्रमा प्रत्येक शनिवार शिक्षक शिक्षिकाको लागि छलफल अन्तक्रिया कक्षा समेत संचालनको तयारी गरेकोले अंगे्रजीमा कमजोर भएकाहरुले सहयोगी शिक्षकवाट सहयोग लिने साथै सोहि प्रयोजनको लागि तयार गरीएको पुस्तकालयवाट आवश्यक सामाग्रीहरु लिएर स्वअध्ययन गरी तयारी गर्ने समेत कार्यक्रम बनाएका छन। जिल्ला शिक्षा अधिकारीको सक्रियतासँगै जिल्लाको शिक्षा क्षेत्रमा पेशाप्रतिको निष्ठा बढेको साथै त्यस कार्यमा सबै सरोकारवालाकोसमेत साथ र सहयोग रहेको फिदिम उच्च माविका प्राचार्य पुस्प भण्डारीले बताए। हालै बसेको फिदिम उच्च माविको विद्यालय व्यवस्थापन समितिको वैठकले जिल्लाका सामुदायिक विद्यालयमा अंग्रेजी माद्यमवाट पठनपाठन गराउने अभियानलाई स्वागत गर्दै जिशिअ नेपालको अभियानमा सबै वर्ग र समुदायले साथ दिने निर्णय भएको विद्यालय व्यवस्थापन समितिका सदस्य मित्रप्रसाद काफ्लेले बताए। अभियान जिल्ला भरी लागू गर्न सके विपन्न वर्ग र समुदाय साथै विकट भौगोलिक क्षेत्रका वालवालिकालाई समेत अंग्रेजी माद्यमवाट लक्ष निर्धारणमा सधाउ पुग्ने, बालवालिकाले अंग्रेजी शिक्षाका लागि बाहिरिनु नपर्ने साथै शिक्षा क्षेत्रमा खर्चहुने मोटो रकमसमेत बचत हुने काफ्लेको तर्क छ।
सन् २०१५ मा हुने एकदिवसीय विश्वकप क्रिकेटको खेलतालिका बुधबार सार्वजनिक भएको छ । आगामी पुस २६ गतेदेखि न्युजिल्याण्डमा हुने प्रतियोगिताको समूह कमा परेको नेपाललको समूहमा संयुक्त अरब इमिरेट्स्स्कटल्याण्डहङकङ र क्यानडा छन्। अन्तर्राष्ट्रिय क्रिकेट परिषद आईसीसी ले बुधबार सार्वजनिक गरेको तालिका अनुसार समूह खमा नामिबियापपुवा न्यूगिनी नेदरल्याण्ड्स्केन्या र युगाण्डा छन्। तालिका अनुसार नेपालले पुस २९ गते युएईसँग पहिलो खेल खेल्दै प्रतियोगिताको सुरुआत गर्नेछ । पुस २६ गतेदेखि २ दिन सहभागी हरेक टिमले २ अभ्यास खेल खेल्ने छन् । नेपालले नामीबिया र केन्याबीरुद्ध अभ्यास खेल खेल्नेछ । प्रतियोगिताको फाइनलमा पुग्ने दुई टोली २०१५ को विश्वकपका लागि छनोट हुनेछन् । आयरल्याण्ड र अफगानिस्तान विश्वकपका लागि छनोट भइसकेका छन्। समूह चरणमा उत्कृष्ट हुने तीन देशले सुपर सिक्स खेल्नेछन् । सुपर सिक्समा पुग्ने टोलीले आफ्नो समूह बाहेकको अर्को समूहबाट आउने टोलीसँग खेलि फाइनलमा पुग्ने २ टोली २०१५ को विश्वकपमा छनोट हुनेछन् । यस्तो छ खेल नेपालको तालिका अभ्यास खेलहरु पुस २६ शुक्रबार विरुद्ध नामिबिया पुस २७ शनिबार विरुद्ध केन्या समूह चरणका खेल पुस २९ विरुद्ध युएई माघ २ विरुद्ध स्कटल्याण्ड माघ ५ विरुद्ध हङकङ माघ ७ विरुद्ध क्यानडा
नेपाल वैदेशिक रोजगार व्यवसायी संघले त्रिभुवन अन्तर्राष्ट्रिय विमानस्थलको अध्यागमन कार्यालयले फर्काएका नेपाली कामदारलाई टिकट उपलब्ध गराई ७ दिनभित्र प्रस्थान व्यवस्था मिलाउन अल्टिमेटम दिएको छ । विभागबाट श्रमस्वीकृति लिएर जायज काम गर्दा पनि धमाधम कामदार फर्काइएकाले टिकटबापतको खर्च म्यानपावर र कामदार दुवैले बेहोर्न नसक्ने संघले स्पष्ट पारेको आजको कारोबारमा खबर छ । अख्तियार दुरुपयोग अनुसन्धान आयोगले सेटिङमार्फत कामदार पठाएको भन्दै अध्यागमन कार्यालयका कर्मचारी पक्राउ गर्न थालेपछि विरोधस्वरुप कामदार फर्काउन थालिएको संघको आरोप छ । कार्यालयले शनिबार र आइतबारमात्र वैदेशिक रोजगारीमा जाने ३ सय ५० कामदार फर्काएको थियो । कामदार फर्केका कारण १ करोड रुपैयाँभन्दा बढी टिकट खर्च गुमेको व्यवसायीको दाबी छ । संघले बुधबार प्रेस विज्ञप्तिमार्फत फर्काइएका कामदारको टिकटबापतको रकम व्यवसायीलाई क्षतिपूर्ति दिन र तत्काल विदेश प्रस्थानको अनुमति दिन माग गरेको छ । “फर्काइएका कामदार विदेश प्रस्थान गर्नुअघिको सम्पूर्ण व्यवस्था सरकारले बेहोर्नुपर्छ,” विज्ञप्तिमा भनिएको छ, “यो व्यवस्था ७ दिनभित्र पूरा होस् ।” लामो समयसम्म कामदार काठमाडौंको होटलमा बस्न सक्ने अवस्था नरहेको भन्दै व्यवसायीले ७ दिनभित्र माग पूरा नभए भदौ १७ देखि सशक्त आन्दोलनमा उत्रने चेतावनी दिए । संघका अध्यक्ष बलबहादुर तामाङले अरबी भाषाबाट अंग्रेजी वा नेपालीमा अनुवाद गर्ने व्यक्ति नभएकाले १ हजारभन्दा बढी कामदारको पूर्व र अन्तिम श्रम स्वीकृति रोकिएको बताए । “अरब मुलुकमा अधिकांश भिसा अरबी भाषामा लेखिएको हुन्छ, अख्तियारले अनुवादकलाई समेत पक्राउ गरेको छ,” उनले भने, “त्यही कारण साउदी अरब, कतार, संयुक्त अरब इमिरेट्स र बहराइनलगायत जाने कामदारको श्रम स्वीकृति रोकिएको छ ।”
एकीकृत नेकपा (माओवादी)को सहायक सङ्गठन योङ कम्युनिस्ट लिगले आगामी संविधानसभाको निर्वाचनलाई भयरहित वातावरणमा सम्पन्न गराउनका लागि प्रभावकारी भूमिका निर्वाह गर्ने भएको छ । वाइसिएलले आज राजधानीमा आयोजना गरेको पत्रकार भेटघाट कार्यक्रममा लिगका संयोजक गणेशमान पुनले निर्वाचन राष्ट्रिय आवश्यकता भएकाले आफ्नातर्फबाट प्रभावकारी भूमिका निर्वाह गर्ने जानकारी दिए । संविधानसभा निर्वाचनको विरोध गर्ने अधिकार कुनै पनि राजनीतिक समूहलाई भए पनि बिथोल्ने अधिकार छैन भन्दै उनले कोही कसैबाट त्यस खालको गतिविधि गरिए सरकारलाई कानुन कार्यान्वयन गराउन सहयोग गरिने वचन दिए । निर्वाचनमा युवालाई गलत मानसिकताका साथ प्रयोग गरिने सम्भावना रहेकाले भन्दैै उहाँले त्यस्तो गतिविधि रोक्नुपर्ने र राजनीतिक दलका तर्फबाट स्पष्ट प्रतिबद्धता आउनुपर्नेमा जोड दिए । मुलुकका २४० वटै निर्वाचन क्षेत्रमा वाइसिएल निर्वाचन सफल बनाउन परिचालित भएको र सो क्रम निर्वाचन हुने समयसम्म जारी रहने संयोजक पुनले जानकारी दिए । भेटका अवसरमा संयोजक पुनले आगामी भदौको दोस्रो साता आयोजना हुने महाधिवेशनको विषयमा समेत जानकारी गराएका थिए । रासस
सरकारले गाउँ विकास समितिमार्फत बाँड्दै आएको सामाजिक सुरक्षा भत्ता अब घरघरमै पुर्‍याउने भएको छ । २०५१ सालदेखि बाँडिँदै आएको सामाजिक सुरक्षा भत्तालाई सजिलै उपलब्ध गराउने उद्देश्यले सरकारले यस्तो व्यवस्था थालेको खबर आजको राजधानीमा छापिएको छ । तर, तत्कालका लागि भने यो व्यवस्था सबैमा लागू हुनेछैन । सरकारका अनुसार पहिलो चरणमा बाँके, सुर्खेत र बागलुङका ज्येष्ठ नागरिक, अपांग, विधवा, एकल महिला, पाँच वर्षमुनिका दलित बालबालिका र लोपोन्मुख आदिवासी जनजातिले गाउँमै सामाजिक सुरक्षा भत्ता पाउनेछन् । सामाजिक सुरक्षा भत्ता वितरण प्रणालीलाई सरल, सहज र पारदर्शी बनाउने भन्दै सरकारले शाखारहित बैंकिङ सेवामार्फत भत्ता वितरणको प्रक्रिया अघि बढाएकाले तीन जिल्लाका ६८ हजारभन्दा बढीले घरमै सामाजिक सुरक्षा भत्ता पाउने भएका छन् । संघीय मामिला तथा स्थानीय विकास मन्त्रालयले मंगलबार सिटिजन्स बैंक इन्टरनेसनल लिमिटेडसँग ब्रान्चलेस बैंकिङको माध्यमबाट सामाजिक सुरक्षा भत्ता वितरण गर्ने सम्झौता गरेको छ । मन्त्रालयले खुला प्रतिस्पर्धाबाट सिटिजन्स बैंकलाई छनोट गरेको हो । जसअनुरूप सिटिजन्स बैंकले तीन जिल्लाका सबै गाविस र नगरपालिकामा आफ्ना एजेन्टमार्फत गाउँमै सामाजिक सुरक्षा भत्ता वितरण गर्ने मन्त्रालयका जनसंख्या तथा पञ्जीकरण शाखा प्रमुख शंकर नेपालले बताए । ‘हामी सिटिजन्स बैंकलाई प्रत्येक वर्ष सेवाग्राहीको डाटा उपलब्ध गराउँछौं, बैंकले डाटा रजिस्ट्रेसन गरेर प्रत्येक व्यक्तिलाई स्मार्ट कार्ड बनाइदिन्छ र त्यही स्मार्ट कार्डमार्फत उसले घरघरमै पुगेर सामाजिक सुरक्षा भत्ता रकम पनि बाँड्नेछ,’ नेपालले भने, ‘अब यी तीन जिल्लामा बैंकका एजेन्टले नै पैसा बाँड्छन्, गाविस सचिवको काम भनेको सेवाग्राहीकोे डाटा अपडेट गर्ने हो ।’ नेपालका अनुसार गाविस सचिवले हरेक वर्ष १५ मंसिरभित्र सामाजिक सुरक्षा भत्ता पाउनेको डाटा संकलन गरेर मन्त्रालय पठाउँछन् र मन्त्रालयले सो डाटा बैंकलाई पठाउनेछन् । मन्त्रालयले यस वर्ष बाँकेमा ५ करोड ४४ लाख, सुर्खेतमा ५ करोड २१ लाख र बागलुङमा ५ करोड ९६ लाख रुपैयाँ सामाजिक सुरक्षा भत्ता वितरण गर्नेछ ।
सर्वोच्च अदालतले न्यायाधीशका लागि सिफारिस गरी संसदीय सुनुवाइमा पठाइएका व्यक्तिको नाम सुनुवाइ नगरी न्याय परिषदमै फिर्ता पठाउने प्रयास असफल हुने देखिएको छ। सुनुवाइ समितिमा कांग्रेसका सभासद न्याय परिषद्को निर्णयको समर्थनमा आक्रामक ढंगले प्रस्तुत भएपछि अर्को सत्तासीन दल एमाले पनि बाधक नबन्ने स्थिति छ। समितिको बिहीबारको पहिलो बैठकमा एमाले, एमाओवादी, राप्रपा नेपाल, राष्ट्रिय जनमोर्चा नेपाल मजदुर किसान पार्टी र नेपा पार्टीका सभासदले सुनुवाइ नगरी फिर्ता पठाउनुपर्ने मत राखेका थिए। सभासद प्रेमबहादुर सिंह पनि न्याय परिषद् निर्णयको विपक्षाम थिए। समितिमा रहेका एमा्के पोलिटब्युरो सदस्य राजेन्द्र पाण्डेले आफ्नो दल अहिले कुनै निर्णयमा पुगिनसकेको बताए। उनले भने न्यायपरिषद्को निर्णय झिकाएका छौं, अध्ययन गर्छौ र त्यसै आधारमा निर्णयमा पुग्छौं। न्यायपरिषद्ले आइतबार नै न्यायाधीश नियुक्तिको सिफारिस गर्न बसेको बैठकको निर्णय र न्यायाधीश रामकुमारप्रसाद साहले राखेको नोट अफ डिसेन्टको प्रतिलिपि सुनुवाइ समितिमा पठाइएको समाचार अन्नपूर्ण पोस्टमा छ ।
नेपाल पोलियो शून्य प्रमाणीकरण हुने अवस्थामा रहेको छ। दक्षिण पूर्वी एसियाली देशहरूमध्ये नेपाल पनि पोलियो शून्य देशका रूपमा ऐतिहासिक सफलता प्राप्त गर्न लागेको हो। नेपालमा पोलियाका रोगीहरू देखा नपरेको तीन वर्ष बितिसकेको छ। लगातार तीन वर्षभन्दा बढी पोलियो रोगी देखा नपरेमा विश्व स्वास्थ्य सङ्गठनले पोलियो शून्य देशका रूपमा प्रमाणित गर्ने गर्दछ। सङ्गठनले नेपालसहित दक्षिण पूर्वी एसियाली देशहरूलाई सन् २०१४ को फेब्रुअरीमा यो घोषणा गर्न लागेको हो। स्वास्थ्य तथा जनसङ्ख्या मन्त्रालय, बालस्वास्थ्य महाशाखाद्वारा पन्ध्रौँ राष्ट्रिय पोलियो खोप दिवस २०७० को पूर्वसन्ध्यामा मन्त्रालयमा मङ्गलबार आयोजित कार्यक्रममा महाशाखाका प्रमुख डा सेनेन्द्रराज उप्रेतीले भने, …नेपालमा तीन वर्षयता पोलियोका रोगीहरू देखापरेका छैनन्, अब हामी पोलियो शून्य प्रमाणीकरण हुने अवस्थामा पुगेका छौँ।” सन् १९९९ देखि २०१० सम्ममा ३४ वटा पोलियोका बिरामी देखापरेका थिए। राष्ट्रिय खोप अभियान, नियमित खोपको उच्च कभरेज, गुणस्तरीय निगरानी, उच्च जोखिम क्षेत्रमा अनुगमन लगायतका कारणले सन् २०१० पछि पोलियोका बिरामी देखा नपरेको महाशाखाको ठम्याइ रहेको छ। विश्व स्वास्थ्य सङ्गठनको सन् १९८८ मा सम्पन्न साधारणसभाले विश्वबाट पोलियो उन्मूलन गर्ने पारित गरेको थियो। त्यस समयमा विश्वका १२५ देशमा पोलियो सङ्क्रमण भइरहेको थियो। अहिले पनि पाकिस्तान, अफगानिस्तान र नाइजेरियामा पोलियोको रोगी रहेका छन्। नेपाललाई प्ाोलियो शून्य बनाउने अभियानअन्तर्गत मन्त्रालयले विभिन्न चरणमा पोलियो खोप अभियान सञ्चालन गर्न लागेको छ। अभियानअन्तर्गत पहिलो चरणमा ६८ जिल्लाका जन्मेदेखि पाँच वर्षमुनिका सम्पूर्ण बालबालिकालाई यही पुस ६ र ७ गते शनिवार र आइतबार तथा दोस्रो चरणमा माघ ११ र १२ गते शनिबार र आइतबार पोलियो खोप लगाइनेछ। हिमाली सात जिल्लामा भने चैत ८ र ९ गते शनिबार र आइतबार तथा २०७१ वैशाख पत्रकार १३ र १४ गते शनिबार र आइतबार खोप अभियान सञ्चालन गर्न लागिएको पत्रकारसम्मेलनमा महाशाखा प्रमुख डा उप्रेतीले जानकारी दिए। ती दिनमा सञ्चालन हुने खोप अभियानमा पाँच वर्षमुनिका ४२ लाख २६ हजार ९९६ बालबालिकालाई समेटिनेछ। सबै गाउँ विकास समिति कम्तीमा एउटा तथा नगरपालिकाका प्रत्येक वडामा कम्तीमा दुईवटा खोप केन्द्र सञ्चालन गरिनेछ। यसरी ४० हजार ४४७ खोप केन्द्रमा ८१ हजार स्वयम्सेवक र १२ हजार अनुगमन परिचालन हुनेछन्। पत्रकारसम्मेलनमा महाशाखा प्रमुख उप्रेतीले भन्नुभयो–“यसपटक घुम्ती सेवा सञ्चालन गरी अस्थायी बसोबास गरिराखेका स्थान, समुदाय, विभिन्न धर्म सम्प्रदायका आस्थाका स्थल, कार्यस्थलमा गई बालबालिकालाई खोप दिनेछौँ।” पोलियो खोपको थप मात्राले रोगसँग लड्न थप क्षमता बढाउने, हानि–नोक्सानी नहुने, भर्खरै जन्मिएको बालबालिकालाई यो खोप दिँदा केही नहुने र एक वर्षभित्रका शिशुलाई नियमित खोपको तीन मात्रा पुर्‍याउनुपर्ने उनले बताए। पोलियो अभियान सञ्चालनमा २९ करोड रुपैयाँ खर्च लाग्नेछ। कार्यक्रममा स्वास्थ्य तथा जनसङ्ख्यामन्त्री विद्याधर मल्लिकले खोप अभियानलाई सफल बनाउन सबैसँग आग्रह गरे। रासस
सरकारले ल्याएको सत्य निरुपण तथा मेलमिलाप र वेपत्ता छानविन आयोग गठनसम्वन्धी विधेयक संशोधनसहित बहुमतले पारित भएको छ। व्यवस्थापिका–संसदको शुक्रबारको बैठकले बेपत्ता भएका व्यक्तिको छानविन, सत्य निरूपण तथा मेलमिलाप आयोगसम्बन्धी विधेयक, २०७० लाई संशोधनसहित बहुमतले पारित गरेको छ। प्रस्तुत विधेयकको नाम 'बेपत्ता भएका' भन्ने शब्दको सट्टा 'बेपत्ता पारिएका' शब्द राखी संशोधनसहित पारित गरिएको हो। कानुन न्याय, संविधानसभा तथा संसदीय मामिला एवम् शान्ति तथा पुनःनिर्माण मन्त्री नरहरि आचार्यले व्यवस्थापिका–संसदको आजको बैठकमा उक्त विधेयकमा दफावार छलफलसहित पारित गरियोस् भन्ने प्रस्ताव राखेका थिए । प्रमुख तीन दल नेपाली काँग्रेस, नेकपा (एमाले) र एकीकृत नेकपा (माओवादी)ले राखेको संयुक्त संशोधन प्रस्तावलाई समेटेर सो विधेयक पारित गरिएको हो। कतिपय संशोधनकर्ताले मन्त्रीको जवाफपछि संशोधन फिर्ता लिएका थिए भने बाँकी संशोधन प्रस्तावलाई भने बैठकले बहुमतले अस्वीकृत गरेको थियो। संशोधनसहित पारित भएको विधेयकमा द्वन्द्वकालीन मुद्दा निरूपणका लागि विशेष अदालत गठन गर्ने, पीडितलाई कुनै सुविधा, सहुलियत प्रदान गर्ने वा अन्य उपयुक्त व्यवस्था गर्ने सम्बन्धमा सिफारिस गर्नुअघि पीडित वा उनको परिवारको इच्छा वा माग बुझी उनीहरूका प्राथमिकताका आधारमा सिफारिस गर्ने, पीडितको सम्पत्ति कब्जा वा जफत भएका कारण हुन गएको वास्तविक क्षति यकिन गरी आयोगले नेपाल सरकारबाट पीडितलाई मनासिब क्षतिपूर्ति उपलब्ध गराउनु पर्ने सिफारिस गर्ने कुरा समेटिएको छ। क्षमादानका लागि कुनै निवेदन पर्न आएमा आयोगले त्यस्तो पीडकलाई क्षमादान गर्ने सम्बन्धमा पीडितको सहमति, असहमति र घटना गार्म्भीयतासमेत विचार गरी निर्णय गर्नुपर्ने, मुद्दा चलाउने निर्णय भएमा सम्बन्धित सरकारी वकिलले सो पीडकमाथि विशेष अदालतमा मुद्दा चलाउनुपर्ने र नेपाल सरकारले सशस्त्र द्वन्द्वका क्रममा दोषी देखिएका पीडकमाथि आयोगको सिफारिसको आधारमा मुद्दा दायर गरी कारबाही किनारा गर्न विशेष अदालत गठन गरिनेछ भन्ने संशोधनमा उल्लेख गरिएको छ। पीडितलाई तोकिएबमोजिम परिचयपत्र उपलब्ध गराउन, प्रचलित कानुनबमोजिम जुनसुकै कुरा लेखिएको भएता पनि सशस्त्र द्वन्द्वका क्रममा घटेका घटनामाथि विभिन्न अदालत वा निकायमा दायर भएका मुद्दाको छानबिन आयोगले गर्ने, सशस्त्र द्वन्द्वका क्रममा घटेका घटनामाथि विभिन्न निकायमा उजुरी दायर भई त्यस्ता निकायबाट अनुसन्धान भइरहेका उजुरीको छानबिन आयोगले गर्ने र कुनै घटना सशस्त्र द्वन्द्वका क्रममा घटेको हो/होइन भन्ने विषयमा विवाद भएमा त्यसको निर्णय आयोगले गर्ने संशोधनमा समेटिएको छ। सो विधेयकका ११९ बुँदामाथि १८ वटा संशोधन प्रस्तुत भएका थिए। तीमध्ये नौ वटा संशोधन फिर्ता भएको थियो। दुईवटालाई सर्वसम्मति र बाँकीलाई बहुमतले अस्वीकृत गरेको थियो। सो क्रममा सभासद्हरूले उक्त विधेयकमाथि उठाएका प्रश्नको जवाफ दिँदै कानुन, न्याय, संविधानसभा तथा संसदीय मामिला एवम् शान्ति तथा पुनःनिर्माण मन्त्री आचार्यले लामो समयपछि विधेयक आएकाले यसबारेमा प्रशस्त मतमतान्तर आएको बताए। यसबारेका प्रश्न र आशङ्का स्वाभाविक भएकाले आएका विचारलाई उच्च सम्मानका साथ विधेयकले सम्बोधन गरेको बताए । थुप्रै सुझाव र मत ग्रहण गरेर धेरै प्रक्रिया पारी विधेयक निर्माणको काम जनाउँदै मन्त्री आचार्यले यसको कार्यान्वयनमा थुप्रै चुनौती छ भन्नेमा सरकार सजग रहेको स्पष्ट गरेका थिए । विधेयकको शीर्षक, महान्यायाधिवक्तालाई मुद्दा चलाउन दिने वा नदिने अधिकार, आयोग समावेशी बनाउने, मधेस आन्दोलनलगायतका आन्दोलनलाई यसैमा समेट्नुपर्छ भन्ने जस्ता कुराहरू छलफलका क्रममा उठेको भएपनि मन्त्री आचार्यले जघन्य मानवअधिकार उल्लङ्घनका घटनाका दोषीलाई कारबाहीको दायरामा ल्याएर दण्डहीनता अन्त गरी दीर्घकालीन मेलमिलाप कायम गरिनुपर्छ भन्नेमा सरकार सचेत, सहमत र सर्तक भएको बताए। विस्तृत शान्ति सम्झौता, अन्तरिम संविधान, सर्वोच्च अदालतको आदेश अनुसार नै विधेयक आएको बताउँदै मन्त्री आचार्यले सशस्त्र द्वन्द्वका क्रममा घटेको घटनालाई सम्बोधन गर्ने यसको अभिप्राय भएको बताए । सरकारले स्वीकार गर्नेसम्मका सबै संशोधन स्वीकार गरेको जनाउँदै अन्य सशोधन फिर्ता लिन बैठकमा संशोधनकर्तालाई मन्त्री आचार्यले आग्रह गरेका थिए । व्यवस्थापिका–संसदको अर्को बैठक वैशाख १६ गते मङ्गलबार बिहान ११ बजे बस्नेछ। नेपाली कांग्रेसका सभासद गगनकुमार थापाले भने,'यो संशोधन विश्वास र विवेकाको परिणाम हो, तर कानुनी कायदाले पराजित गर्छ भन्दै दलको अगाडि बाध्य भएर चित्त नबुझे पनि मानव अधिकारका सवालमा सधै लड्ने प्रतिवदता व्यक्त गर्दै अहिलेलाई दलको अगाडि बाध्य भएर फिर्ता लिन्छु।' यस्तै एमालेका सभासद राजेन्द्र पाण्डेले हामीले संयुक्त प्रस्ताव पेश गरेकोले मैले फिर्ता लिनु परेन भनेपछि सभामुखलाई धन्यबाद दिँदै नपरेका दफा फिर्ता लिन्छु भन्न सिकाएका थिए। यसपछि विधेयक पारित भएको थियो। त्यसपछि सभामुखले संशोधन सहितको विधेयक बहुमतले पारित भएको जानकारी गरेका थिए।
उपप्रधान तथा गृहमन्त्री बामदेव गौतमले सुरक्षा व्यवस्था कडा पार्न प्रहरी प्रशासनलाई निर्देशन दिएका छन्। मंगलबार बिहान प्रहरी प्रधान कार्यालय पुगेका गौतमले हाल जारी रहेको गुन्डा नियन्त्रण अभियानलाई अझ शसक्त पार्न निर्देशन दिएका छन् । प्रहरी प्रमुखहरुलाई भेटेर मन्त्री गौतमले प्रहरीका काम कारबाही र समस्या तथा गर्न सकिने समाधानका बारेमा जानकारी लिएका थिए ।
अफ्रिकी राष्ट्र बुरुण्डीमा एकजना नेपाली इन्जिनियरको मलेरियाको कारण डेढ साताअघि मृत्य भएको छ। नेपालमा सडक विभागका स्थायी कर्मचारी ४२ वर्षीय इन्जिनियर केशव जोशी बिदा लिएर हेल्भेटासमा काम गर्न बुरुण्डी आएका थिए। बुरुण्डीस्थित एनआरएन प्रतिनिधि प्रगति अधिकारीका अनुसार अहिलेसम्म उनको शव नेपाल पठाई सकिएको छैन। मार्च ३१ मा उनको मृत्यु भएको हो। उनको शव यथासक्य चाँडो नेपाल पठाउन आवश्यक संयोजन गर्न नेपाल दूतावास दक्षिण अफ्रिका र केन्यास्थित नेपाल कन्सुलेटलाइ अनुरोध गरिएको छ। यसबारे एनआरएनएका युगान्डा र केन्या शाखा हरुबाट समेत सहयोग जुटाउने बुरुण्डीका एनआरएन प्रतिनिधिले जानकारी दिए।
गौर नगरपालिकाले आयोजना गरेको सफा सहर जागरण र्‍यालीमा नेकपा (एमाले)का वरिष्ठ नेता माधवकुमार नेपाल सहभागी भएका छन्। गौर नगर सफा गर्ने कार्यक्रममा सयौँ मानिसको सहभागिता रहेको थियो। शुक्रबारदेखि गृह जिल्ला रौतहटमा रहेका नेता नेपाल सात वर्ष पछि आफ्नो पुरानो घरमा प्रवेश गरेका हुन। मधेस आन्दोलनका क्रममा आन्दोलनकारीले गौर नपा–३ मा रहेको उनको घरमा आगो लगाएका थिए। त्यसपछि उनी सो घरमा गएका थिएनन्। प्रधानमन्त्री हुँदा तथा अन्य समयमा गौर आउँदा नेता नेपाल होटल तथा आफू निकटका व्यक्तिको घरमा बस्दै आएका थिए। रासस
ठूला र शक्तिशाली मुलुकले नेपालीसँग चर्को भिसा शुल्क लिन थालेपछि सरकारले पनि भिसाशुल्क बढाउन गृहकार्य थालेको छ । अमेरिकी र युरोपेली मुलुकका नेपालस्थित दूतावासको आम्दानीको मुख्य स्रोत उनीहरुले लिने भिसा शुल्क बनेको छ । ती मुलुकले एक सय ६० अमेरिकी डलर (१७ हजारभन्दा बढी रुपैयाँ) देखि चारसय ५० अमेरिकी डलर (४८ हजारभन्दा बढी रुपैयाँ) सम्म भिसाशुल्क लिने गरेका छन् । त्यसको तुलनामा विदेशमा रहेका नेपाली दूतावासले लिने भिसाशुल्क निकै सस्तो रहेकाले पुनरावलोकन गर्न सरोकार निकायबीच छलफल भइरहेको आजको अन्नपूर्णमा खबर छ । अध्यागमन विभागले नेपाल प्रवेश गर्ने पर्यटकका लागि १५ दिनको २५ अमेरिकी डलर (दुई हजार सात सय), ९० दिनको लागि एकसय अमेरिकी डलर (१० हजार आठसय) सम्म भिसाशुल्क लिने गरेको छ । तर अमेरिका जाने नेपालीले सबैभन्दा छोटो भ्रमणका लागि एक सय ६० अमेरिकी डलर र बेलायत जानेले एक सय २० स्टर्लिङ पाउन्ड (१६ हजार दुई सय रुपैयाँ) भिसा शुल्क तिर्नुपर्छ । यसरी विदेशमा जानका लागि भिसाशुल्क बढी तिर्नु पर्ने भएकाले नेपालले पनि बढाउन लागेको हो । त्यसका लागि मित्रराष्ट्रहरुसँग कुटनीतिक पहल भइरहेको परराष्ट्रका प्रवक्ता दीपक धितालले बताए।' विदेशीसँग लिने शुल्क न्यून भएकाले बढाउनुपर्ने बेला आएको छ,' उनले भने।
भारतका विदेशमन्त्री सलमान खुर्सिदको नेपालको औपचारिक भ्रमण एक दिनमा सीमित भएको छ। चार सदस्यीय प्रतिनिधिमण्डलको नेतृत्व गर्दै उनी आज काठमाडौँ आउने भएका हुन्। परराष्ट्रमन्त्री माधवप्रसाद घिमिरेको विषेश निमन्त्रणामा दुई दिवसीय सद्भावना भ्रमणमा आउने निर्धारण भएकामा नयाँदिल्लीमा अति महत्वपूर्ण कार्य सम्पादन गर्नुपर्ने भएकाले आज बिहान काठमाडौंँ आएर अपराह्न नै विदेशमन्त्री खुर्सिद स्वदेश फर्कने कार्यक्रम तय भएको छ। बिहान ९ बजे यहाँ आएर उनले आफ्ना नेपाली समकक्षी घिमिरेसँग शिष्टाचार भेटवार्ता गरेपछि १० बजे प्रतिनिधि मण्डलस्तरीय द्विपक्षीय वार्ता गर्ने कार्यक्रम रहेको शिष्टाचार महापाल डा निरञ्जनमानसिंह बस्न्यातले बताए। दुबै मुलुकका परराष्ट्रमन्त्रीको नेतृत्वमा परराष्ट्र मन्त्रालयमा हुने वार्तामा आपसी हित र चासोका विविधि विषयका साथै विगतमा भएका पारस्परिक सहमतिको पुनरावलोकन एवम् नेपाल–भारत सम्बन्धलाई सुदृढ बनाउने बारेमा छलफल हुने उनले बताए। वार्तामा कुनै किसिमका सहमति वा सम्झौता हुने सम्भावना नरहेको पनि डा बस्न्यातले स्पष्ट गरे। द्विपक्षीय वार्तामा परराष्ट्र मन्त्रालयका साथै प्रधानमन्त्री तथा मन्त्रिपरिषद्को कार्यालय, अर्थ, वाणिज्य तथा आपूर्ति, गृह, भौतिक पूर्वाधार तथा यातायात व्यवस्था, ऊर्जा, सिंचाइ मन्त्रालयका सचिव तथा ती मन्त्रालयका वरिष्ठ अधिकारी सहभागी हुने कार्यक्रम रहेको छ। त्यसैगरी, वार्तामा भारतीय पक्षबाट भारतीय विदेश मन्त्रालयको बाह्य प्रचार विभागका सहसचिव सैयद अकबरुद्दिन, सोही मन्त्रालयमा नेपाल विभाग हेर्ने सहसचिव अखिलेश मिश्र, उक्त मन्त्रालयका सहसचिव सञ्जय सुधीर, नेपालका लागि भारतीय राजदूत जयन्तप्रसादलगायत सामेल हुने कार्यक्रम रहेको छ। नेपाल–भारत मन्त्रीस्तरीय वार्तापछि विदेशमन्त्री खुर्सिद मन्त्रिपरिषद्का अध्यक्ष खिलराज रेग्मीलाई भेटेर राष्ट्रपति डा रामवरण यादवसँग शिष्टाचार भेट गर्न राष्ट्रपति कार्यालय पुग्ने कार्यक्रम रहेको छ। त्यसपछि मन्त्री घिमिरेले आयोजना गर्ने दिवाभोजमा उनी सहभागी हुने कार्यक्रम रहेको छ। यसैबीच, काठमाडौंस्थित भारतीय राजदूतावासका अनुसार मन्त्री खुर्सिदले एकीकृत नेकपा (माओवादी), नेपाली काँग्रेस, नेकपा (एमाले), मधेसी जनाधिकार फोरमलगायत प्रमुख राजनीतिक दलका शीर्ष नेताहरूसँग बेग्लाबेग्लै भेटवार्ता गर्ने कार्यक्रम तय भएको जनाएको छ। एमाओवादी र नेपाली काँग्रेसका अध्यक्ष तथा सभापति देश बाहिर रहेकाले ती दलका कार्यबाहक प्रमुखहरूले मन्त्री खुर्सिदलाई भेटेर संविधानसभाको निर्वाचन र वर्तमान राजनीति स्थितिबारे अवगत गराउने छन्। रासस
नेकपा–माओवादी नेतृत्वको मोर्चाले आह्वान गरेको ताम्सालिङ क्षेत्र बन्दमा बन्दको अवज्ञा गरेको भन्दै मोर्चाका कार्यकार्यकर्ताले यात्रुलाई भित्रै राखेर धुलिखेलको मिराबेल चोकमा काठमाडौंबाट मेलम्ची जाँदै गरेको बा २ ख ५६७२ नंवरको बस जलाएका छन्। ५/६ जनाको समूहमा आएका उनीहरुले बस रोकेर यात्रु भएकै अवस्थामा पेट्रोल छर्केर बसमा आगो लगाइदिएका हुन्। बसमा रहेका यात्रु भने भागेर बच्न सफल भएका छन्। भाग्ने क्रममा केही यात्रु सामान्य घाइते भएका छन्। यस्तै बनेपाको तरकारी बजारमा आन्दोलनकारीले प्रहार गरेको ढुंगा लागेर पत्रकार केशवराज पौडेल घाइते भएका छन्। प्रहरीले वन्दकर्ताको नेतृत्व गर्ने नेकपा माओवादीका केन्द्रीय सदस्य चुणमणि चौलागाईं हेमक, नेकपा एकीकृतका केन्द्रीय सदस्य कान्छाराम तामाङ, नेकपा माआवादीका नेताहरु गोपाल घिमिरे, गिता रसाइली लगायतलाई पक्राउ गरेको छ । यसैबीच काभ्रेको बनेपामा बिहानै वन्दको प्रतिकार भएको थियो। बनेपाको चारदोबाटोमा नेकपा-माओवादीका कार्यकर्ताले पत्रकारमाथि आक्रमणगरेपछि बन्दको प्रतिकार भएको हो। माओवादीका कार्यकर्ताले अरनिको टिभीका पत्रकार देवराज केसीमाथि आक्रमण गरेका थिए। जनागाल घर भएका केसीमाथि आक्रमण गरेपछि जनागाल र बनेपाका स्थानीयबासीले माओवादीविरुद्ध प्रदर्शन गरेका थिए। प्रदर्शनको क्रममा माओवादी कार्यकर्ता र स्थानीयबासीबीच सामान्य झडपसमेत भएको थियो। माओवादीका कार्यकर्ताहरु रड बोकेर आक्रमणमा उत्रिएपछि उनीहरुलाई प्रहरीले लखेटेको छ। प्रहरीले धमाधम माओवादी कार्यकर्ता पक्राउ गरेपछि वन्द अहिले खुलेको छ। अहिले बनेपाबाट धुलिखेल जाने र काठमाडौं जाने यातायातका साधन सञ्चालनमा आएका छन्। लामो रुटका सवारीसाधन भने चल्न सकेका छैनन्। बनेपामा पसल तथा विद्यालय पनि खुलेका छन्। यसैबीच दोलखाको सदरमुकाम चरिकोटमा आइतबार बजार बन्द गराउँदै हिडेका नेकपा-माओवादीका कार्यकर्तालाई स्थानीय व्यापारीले कुटिपिट गरेका छन् । जिल्ला सेक्रेटरी प्रेम दर्नालसहित ५ जनालाई स्थानीय व्यापारीले कुटपिट गरेका छन् । बजार पसल बन्द गराउँदै हिडेका बन्द गराउदै हिडेको जिल्ला सेक्रेटरी प्रेम दर्नालसहितका करिब आधा दर्जन कार्यकर्तालाई बन्दको प्रतिकारस्वरुप पिटेका हुन् । बजार बन्द गराउँने क्रममा स्थानीय व्यापारीसँग भएको विवादले उग्र रुप लिएपछि कार्यकर्ता कुटिएका हुन् । कुटिएका नेकपा-माओवादीका कार्यकर्तालाई प्रहरीले नियन्त्रणमा लिएर छोडेको जिल्ला प्रहरी कार्यालय दोलखाले जनाएको छ । व्यापारीको प्रतिकारपछि अहिले चरिकोट बजार पूर्णरुपमा खुलेको छ । यसैबीच चरिकोटका स्थानीय व्यापारीले जुनसुकै पार्टी र समूहलाई पनि चरिकोट बन्द गर्न नदिने बताएका छन् । काभ्रेमा यसरी जलाइयो बस
प्रहरी नियामावली संशोधन गरिए पनि नेपाल प्रहरीमा एआईजीसहित २ सय भन्दा बढी अधिकृतहरुको बढुवा प्रक्रिया फेरि अन्योलमा परेको खबर आजको कान्तिपुर छ । गृह मन्त्रालयको प्रस्तावमा मन्त्रिपरिषदद्द्वारा तीन साता अघि पारित नियमावलीले पदोन्नति प्रक्रियामा नयाँ समस्या सिर्जना गरेको जानकारी स्रोतहरुले दिएका छन् । गृह मन्त्रालयले लोकसेवा आयोगसितको परामर्शमा प्रहरीको बढुवासम्बन्धि सामान्य सिद्धान्त बनाइ त्यहीँ आधारमा नियमावली ल्याएको हो। नियमावलीमा बढुवाका लागि हरेक तहमा निजामती प्रशासनमा जस्तै तालिम लिनुपर्ने व्यवस्था गरिएको छ । उक्त प्रावधानले प्रहरीमा बढुवा गर्न समस्या उत्पन्न भएको जानकारी गृहमन्त्रालयका एक अधिकारीले दिए । प्रहरी महानिरीक्षक उपेन्द्रकान्त अर्यालले प्रधानमन्त्री सुशील कोइराला र गृहमन्त्री बामदेव गौतमलाई भेटी नियमावलीले संगठनभित्र बढुवामा समस्या उत्पन्न गरेकोउल्लेख गर्दै पदोन्नतिका लागि तहपिच्छे तालिम लिनुपर्ने निमावली व्यवस्था संशोधन गर्न दबाब दिएको स्रोतले बतायो। कात्तिक अन्तिम सातादेखि एआईजी नै सातवटा खाली छ्न।
चलचित्र क्षेत्रमा दुई दशकभन्दा लामो समय अभिनय गरेर चर्चा कमाएका अभिनेता राजेश हमालले नाटक खेल्ने भएका छन्। एक्टर्स स्टुडियोले भारतीय लेखक स्वदेश दिपकको 'कोर्ट मार्सल' नाटकको नेपाली रुपान्तरणमा राजेश हमाल खेल्ने भएका हुन्। नाटकलाई अनुप बरालले निर्देशन गर्नेछन्। अभिनेता हमालले आफू मंगलबारदेखि नै नाटकका लागि काम गर्न जान लागेको बताए। 'उहाँहरुलाई मैले आउँछु भनेर पनि जान भ्याएको छैन, आजदेखि म नाटकका लागि काम गर्न त्यहाँ जाँदै छु,' अभिनेता हमालले भने, 'मलाई नाटक गर्न मन छ, त्यसैले मैले ओके भनेको हो अरु कुरा आज त्यहीँ गएर हुन्छ।' अहिले लाजिम्पाट उत्तर ढोका स्थित थियटर भिलेजमा नाटक पढ्ने काम भइरहेको छ। नाटक पढ्ने सोही कार्यक्रममा मंगलबारदेखि हमाल पनि सामेल हुनेछन्। नाटक सेनाको संगठनभित्र हुने जातीय विभेद तथा ठूलो र सानो पदबीच हुने द्वन्दमा आधारित छ। एउटा तल्लो तहको जवानले आफ्नो अफिसरलाई गोली हानेपछि उसलाई कोर्ट मार्सलमा पेश गरिन्छ। कोर्ट मार्सल भनेको सेनाको अदालत हो। सेनाको कोर्ट मार्सलले घटनाको मुद्दा सुनुवाइ गर्छ। अझै कसले कुन रोलमा अभिनय गर्ने भन्ने निश्चित नभए पनि हमाललाई भने कोर्टमार्सलका एकजना न्यायधीशका रुपमा अभिनय गराइने निर्देशक बरालले बताए। नाटकमा हमालका अतिरिक्त डिबी राणा, दिया मास्के, अनुप बराल, दयाहाङ राईलगायतले पनि अभिनय गर्ने छन्।
निर्वाचनप्रति असहमति राख्दै आएको नेकपा–माओवादीलगायत अन्य दलले निर्वाचनमा आउने लिखित प्रतिबद्धता जनाए निर्वाचनको मिति केही दिन पर सार्न सकिने प्रमुख राजनीतिक दलका नेताहरूले बताएका छन् । उनीहरूको भनाइ थियो – “निर्वाचनको मिति केही दिन पर सार्न सकिन्छ, उहाँहरू(माओवादी)को निर्वाचनमा आउने लिखित प्रतिवद्धता चाहिन्छ तर निर्वाचन यही सरकारबाट हुन्छ, यसको विपक्षमा सहमति हुन्न ।” बिहीबार राजधानीमा आयोजित साक्षात्कारमा प्रमुख राजनीतिक दलका नेताले नेकपा–माओवादीलगायत अन्य दलसँग उच्चस्तरीय राजनीतिक समितिसहित सरकारका तर्फबाट भइरहेको वार्ताको उपलब्धि हेर्दा नेकपा–माओवादी निर्वाचनमा भाग लिने आशा हराउँदै गएको देखिएकाले अब मङ्सिर ४ मा निर्वाचन सम्पन्न गराउनुको अर्काे विकल्प नरहेको बताए । “निर्वाचनमा नेकपा–माओवादीसहित अन्य सबै दल सहभागी होउन् भन्नाका लागि हामीले हदैसम्मको लचकता देखाउँदै आएका छौँ, तर उहाँहरू निर्वाचनमा आउने लक्षण देखिएको छैन ।” – कार्यक्रममा नेपाली काँग्रेसका नेता डा. मिनेन्द्र रिजालले भने । उनले अब निर्वाचनको मिति पनि सार्न सकिन्न, सरकार परिवर्तनको विषयमा निर्वाचनका विपक्षमा देखिएका दलसँग वार्तामा बस्नसम्म पनि नसकिने बताए । उच्चस्तरीय राजनीतिक समितिका संयोजक एवं नेपाली काँग्रेसका सभापति सुशील कोइरालाले सबै पक्षलाई सहमतिमा लिएर निर्वाचनमा जान निर्वाचनसँग असहमत दलसँग निरन्तर वार्ता गरिराख्नुभएको जानकारी नेता रिजालले दिए । नेकपा (एमाले)का प्रचार विभाग प्रमुख प्रदीप ज्ञवालीले उच्चस्तरीय राजनीतिक समिति नेकपा–माओवादीसहितको निर्वाचन चाहन्छ तर त्यो चाहनालाई माओवादीले गल्तीको रूपमा बुझ्नु नहुने बताए । उनले नेकपा–माओवादीसहित अन्य दलले निर्वाचनमा आउने लिखित प्रतिबद्धता जनाएमा निर्वाचनको मिति केही दिन पर सार्न सकिनेसम्म लचकता दलले देखाउँदै आएको जानकारी दिँदै निर्वाचनमा आउनुको अर्काे विकल्प नभएको बताए । नेता ज्ञवालीले माओवादीलाई निर्वाचन बहिष्कार गर्ने अधिकारभन्दा जनतालाई निर्वाचनमा सहभागी हुने बढी अधिकार रहेको बताए । एमाओवादीका प्रवक्ता अग्नि सापकोटाले निर्वाचनमा भाग लिन नेकपा–माओवादीलाई आग्रह गरे । उनले नेकपा–मओवादीले निर्वाचनमा भाग नलिए पनि निर्वाचन हुने चर्चा गर्दै निर्वाचनको विपक्षमा गएर मुलुक र जनतालाई हित नहुने धारणा राखेका थिए । उनले भने,– “हिजोसम्म जनताका पक्षमा लडेका उहाँहरू किन आज निर्वाचनको विपक्षमा कुरा गरिराख्नुभएको छ, बुझ्न सकिएको छैन ।” तराई मधेस लोकतान्त्रिक पार्टीका नेता जितेन्द्र सोनलले निर्वाचनमा गएर जनताको संविधान बनाउने कार्यमा कसैले पनि व्यवधान गर्न नहुने बताएका थिए । रासस गरेको छैन । रासस
आज दिलशोभा श्रेष्ठको बारेमा समाचारले उनले चलाइरहेको आमाघरका सहयोगी चिन्तित बनेका छन्। उनले चलाइरहेको सामाजिक काममा गलत काम गरेको भए त्यो गलत हो । तर, होइन भने मिथ्या आरोपले कोही सामाजिक काममा संलग्न व्यक्तिहरुलाई अपमानित गरिन्छ भने यो आपत्तिजनक छ। राष्टिय जनमोर्चाकी सभासद मीना पुनले भनिन्, 'यसबारे सरकारले तत्काल छानबीन गरी सत्यतथ्य बाहिर ल्याउन माग गर्दछु।'
नेपाल मजदुर किसान पार्टीका अध्यक्ष नारायणमान बिजुक्छे भक्तपुर क्षेत्र नं. १ बाट विजयी भएका छन्। प्रत्यक्षतर्फ जित्ने बिछुक्छे नेमकिपाका एक्ला प्रत्यासी हुन्। उनले २०४४७ मत ल्याएका छन् भने कांग्रेसका कृष्णलाल भडेलले १२८२६ मत ल्याएका छन्।
उत्तरी छिमेकी चीनले आफ्नो देशमा आतंकवादी हमला बढ्नसक्ने भन्दै त्यसलाई रोक्न नेपाल सरकारसँग सहयोग मागेको छ। आफ्नो देशमा शृंखलाबद्ध रूपमै आतंकवादी हमला भइरहेको जनाउँदै चीन सरकारले त्यसलाई रोक्न नेपालको सहयोग महत्वपूर्ण हुने बताएको छ। नेपालस्थित चिनियाँ दुतावासले परराष्ट्र मन्त्रालयलाई तीन दिन अघि लेखेको औपचारीक पत्रमा 'चीनमा हुने त्यस्ता हमला रोक्न नेपाल सरकारले एउटा छिमेकी देशको हैसियतले आफ्नो जासुसी प्रयाससमेत गरीदिन' आग्रह गरिएको छ। चीनले नेपालमा सम्भाब्य चीनविरोधी गतिविधिमा संलग्न संस्था तथा व्यत्तिको समेत जासुसी गरी अत्यान्तै कडा निगरानी राखिदिन आग्रह गरेको छ। चीनले अहिलेको समयलाई संवेदनशील भनेको छ। संवेदनशील समयमा लगातार समर्थन र सहयोगका लागि आग्रह गरिएको उल्लेख गर्दै पत्रमा चीनले भनेको छ, ' हामी गम्भीरतापूर्वक आग्रह गर्दछौं कि नेपाल सरकारले आवयक सुरक्षात्मक व्यवस्था गर्दै जासुसी प्रयासमेत बढाओस ता कि त्यस्ता अतिवादी समूह र व्यक्तिहरू जो चीनविरोधी गतिविधिमा छन्, तीनलाई अत्यान्तै कडा निगरानीमा राख्न सकियोस्।' चीन सरकारले उक्त पत्र परराष्ट्र मन्त्रालयलाई मात्र हैन सुरक्षासँग सम्बद्ध सबै निकायलाई पठाइसकेको छ। गृह मन्त्रालय, रक्षा मन्त्रालय, नेपाली सेना, नेपाल प्रहरी, सशस्त्र प्रहरी र राष्ट्रिय अनुसन्धान विभागका हेडक्वार्टरलाई पठाएको उक्त पत्रमा चीनविरुद्ध आतंकवादी आतंकवादी आक्रमणको प्रयास हुदै आएकोले त्यस्ता प्रयास विफल बनाइदिन नेपालका सबै सुरक्षा निकायसमक्ष चिनले आग्रह गरेको आजको अन्नपूर्ण पोष्टमा खबर छापिएको छ। जुलाई ५ र ६ तारिखका दिन चीनमा आतंकवादी हमला र छिमेकी देशमा चीनविरोधी गतिविधि बढ्ने आशंका चीन सरकारले गरेको छ। जुलाइृ ५ चीनको उत्तरपश्चिमी राज्य सिनजियाङ उइगुर स्वशासित क्षेत्रमा विद्रोह भएको चौथो वर्षगाँठ हो। त्यस्तै जुलाई ६ तिब्बतका प्रसिद्ध धार्मिक नेता दलाई लामाको जन्मदिन हो।
कांग्रेसले पूर्वसहमतिअनुसार आफूलाई गृह मन्त्रालय नदिए सरकारमै सहभागी नहुने निर्णय एमाले स्थायी समिति बैठकले गरेको छ। एमालेले आज दिउँसो शीतलनिवासमा हुने सपथग्रहण कार्यक्रम पनि बहिस्कार गर्ने निर्णय गरेको छ। स्थायी समिति बैठक सकेर प्रतिक्रिया दिँदै बिष्णु पौडेलेले भने, 'कांग्रेसले पूर्वसहमतिअनुसार गृह मन्त्रालय दिन अस्वीकार गरेको छ। एमालेबाट प्रधानमन्त्री भइसकेका झलनाथ खनाल र माधवकुमार नेपालबाहेक कोही पनि सपथ ग्रहण कार्यक्रममा सहभागी नहुने निर्णय गरेका छौँ। गृह मन्त्रालयको जिम्मा पाउने गरी उपप्रधानमन्त्रीका रुपमा वामदेव गौतम सरकारमा सहभागी हुने कांग्रेस एमाले सहमति भइसकेको दाबी एमालेको छ। कांग्रेसले भने गृह आफूले नै राख्ने अडान राख्दै आएको छ।
वरिष्ठ आख्यानकार ध्रुबचन्द्र गौतमलाई 'सिर्जना उत्सव' पुरस्कारद्वारा सम्मानित गरिएको छ। बोस्टनवासीका तर्फबाट अनेसास, जिबी एनसी, पशुपतिनाथ बुद्ध फाउन्डेसन र हिमालयन लायन्स क्लबद्वारा अभिन्दन गौतमको अभिनन्दनसमेत गरिएको छ । बोस्टनमा अघिल्लो साता आयोजित समारोहमा उनलाई सम्मानित र अभिनन्दित गरिएको हो । १० हजार १ रुपैयाँ नगद र ताम्रपत्र रहेको उक्त पुरस्कार ग्रहण गर्दै गौतमले पुरस्कार दिने संस्था सिर्जना उत्सव, बोस्टन र अभिनन्दन गर्ने बोस्टनवासीप्रति आभार व्यक्त गरे । उनले पुरस्कारप्रति बेलाबेलामा नकारात्मक धारणा उठ्ने गरेको भए पनि आफू सधैं सकारात्मक रहेको बताए । मदन पुरस्कारद्वारा पुरस्कृत डा.गौतमले साहित्यका विविध पाटो र आफ्नो अमेरिका यात्राबारे जानकारी गराए । ग्रेटर बोस्टन नेपलिज कम्युनिटीका अध्यक्ष मिलन गुरुङको सभापतित्वमा आयोजित समारोहमा साहित्यकार भारती गौतमले स्वागत मन्तव्य व्यक्त गरेकी थिइन् भने कथाकार शिवप्रकाशले गौतमको कृतित्व र व्यक्तित्वबारे बताए । गौतमसँगको संस्मरण सुनाउँदै कवि गोवर्धन पूजाद्वारा सम्मानपत्र वाचित कार्यक्रममा उषा शर्माले उपस्थित अतिथिलाई धन्यबाद दिएकी थिइन् । शिब गौतम, मिलन गुरुङ, बिष्णु कार्की, हरि काफ्ले, गौरब थपलियालगायतले मन्तव्य व्यक्त गरेका थिए भने महेश्वर पन्त, दीपा राई पुन, हरि थापा,दिनेश राजभण्डारी, कृष्णराज खनाल, ममता कर्माचार्य, लालगोपाल सुबेदी, अनु शाह ,सुरेश वाग्ले, शिव गौतम, उषा शर्मा, शिव प्रकाश, हरि काफ्ले, गोवर्धन पूजा, गौरब थपलियालगायतले गीत गज़ल र कविता वाचन गरे ।
आगामी मंसिर ४ गते तय गरेको दोस्रो संविधानसभाको चुनाव सथगन गरेर वार्तामार्फत समस्याको समाधान निकाल्न नेकपा–माओवादीले अपिल गरेको छ। मंगलबार नेकपा–माओवादीका अध्यक्ष मोहन वैद्यद्धारा हसताक्षतिर एक विज्ञप्ति निकालेर यस्तो आग्रह गरेका हुन्। नेकपा–माओवादीलगायत ३३ दलीय राजनीतिक मोर्चालाई अगग्याएर गर्न लागिएको संविधान सभाको दोस्रो कथित निर्वाचनको कुनै अर्थ तथा औचित्य छैन र यसबाट जनताको संविधान पनि बन्न सक्तैन भनेको छ। उसले विज्ञप्तिमा अगाडि भनेको छ, ' यसबाट जनताको संविधान नबन्ने र शान्ति प्रक्रियालाई पूरा गर्न नसक्ने मात्र होइन, उल्टो अर्को द्वन्द्व समेत निम्त्याउन खोजिदै छ।' अत त्यसका साथै देश र जनताप्रति जिम्मेवार राजनीतिक पार्टीका नाताले हामी अझैपनि समय छदै गम्भीर बन्न र राष्ट्रिय सहमति विना हुन गइरहेको संविधान सभाको दोस्रो निर्वाचनलाई स्थगन गरी ३३ राजनीतिक दलहरुको मोर्चाद्वारा प्रस्तुत सर्वपक्षीय गोलमेच सभा लगायतको प्रस्तावलाई गम्भीरतापूर्वक लिई वार्तामार्फत् परिणाममुखी राजनीतिक निकासका लागि आवश्यक पहल गर्न चार राजनीतिक दल तथा सरकारसँग फेरि पनि आग्रह गरेको छ। साथै, यसबारे आवश्यक पहल गर्नका लागि अन्य राजनीतिक दल, नागरिक समाज र बौद्धिक व्यक्तित्वहरुसित समेत हामी हार्दिक अपिल गरेको छ। हेर्नुहोस् विज्ञप्तिको पूर्ण पाठ
मधेसी जनअधिकार फोरम नेपाल (लोकतान्त्रिक)बाट सिरहा क्षेत्र नं ४ का उम्मेदवार शत्रुघ्न सिंहमाथि आक्रमण भएको दुई दिन नबित्दै अर्का उम्मेदवारमाथि आक्रमण भएको छ। अनिल झा नेतृत्वको सङ्घीय सद्भावना पार्टीका उम्मेदवार आशा पालमाथि गए राति ८ बजे आक्रमण भएको हो। पिप्रा प्रध गाविसमा चुनावी कार्यक्रम सकाएर लहान फर्किने क्रममा पूर्वपश्चिम राजमार्गअन्तर्गत मेदनीपुरस्थित पुल नजिकै अपरिचित युवाले उम्मेदवार पालमाथि आक्रमण गरेको इलाका प्रहरी कार्यालय धनगढीले जनाएको छ। प्रहरीका अनुसार दुई मोटरसाइकलमा तीन तीन जना सवार भएर आएका युवाले उम्मेदवार पालमाथि आक्रमण गर्दा नेत्री पालले लगाएको कपडासमेत च्यातिदिएका छन्। “पिप्रा प्रधमा कार्यक्रम सकाएर श्रीमान्सँगै लहान फर्किँदै थिएँ”, आक्रमणमा परेकी उम्मेदवार पालले भनिन्, “मेदनीपुर पुलबाट तल झर्ने क्रममै पछाडिबाट कपाल समातेर मोटरसाइकलमा चढेका आक्रमणकारीले पछार्‍यो, म साइकलबाट लडेपछि कपडा समातेर च्यात्न थाल्यो अनि म डरले कराउन थालेपछि आक्रमणकारी पूर्वतिर भागे।” आक्रमण भएपछि उम्मेदवार पालले इलाका प्रहरी कार्यालय सुखीपुरका प्रहरी निरीक्षकलाई फोन गरेर सुरक्षा मागेकी थिइन्। त्यसपछि सुखीपुरका प्रहरी निरीक्षकले इलाका प्रहरी कार्यालय धनगढीलाई जानकारी गराएका प्रहरीको टोली तत्कालै घटनास्थल गएको थियो। पुनः आक्रमण नहोस् भनेर प्रहरीको टोलीले उम्मेदवार पाल र उनका श्रीमान्लाई आफ्नै गाडीमा लहान पुर्‍याएको थियो। पार्टी सानो भए पनि क्षेत्र नं ४ मा आफ्नो स्थिति मजबुत रहेकाले अन्य पार्टीका उम्मेदवारले नै आक्रमण गर्न लगाएको उम्मेदवार पालले आशङ्का व्यक्त गरिन्। उनले भनि्न, “अर्थ अभावले साइकलमा प्रचारप्रसार गर्दै आएको थिएँ तर आक्रमणमै परेपछि अब पार्टीलाई गाडीको व्यवस्था गर्न आग्रह गर्छु।” साना दलका उम्मेदवार भनेर स्थानीय प्रशासनले पनि सुरक्षा दिन विभेद गरेको उम्मेदवार पालको आरोप छ। उनले ठूला उम्मेदवार जस्तै साना दलका उम्मेदवारलाई पनि सुरक्षा दिन स्थानीय प्रशासनसँग माग गरिन्। इलाका प्रहरी कार्यालय धनगढीले उम्मेदवार पालमाथि कसले आक्रमण गरेको हो भन्ने विषयमा केही खुल्न नसकेको र अनुसन्धान भइरहेको जनाएको छ। रासस
तपाई चढ्नुभएको गाडी वातावरण रक्षक हो कि प्रदूषक रु अगाडी सिसामा टाँसिएको स्टिकरले भनिदिन्छ-हरियो भए रक्षक र रातो भए प्रदूषक । काभ्रेका दुई गाविसमा पुग्नुभयो भने घरघरमा यस्तै स्टिकर देख्नुहुनेछ । घरआँगन र परिवारको स्वास्थ्य व्यवहार हेरेर गाउँस्तरीय खानेपानी समितिको सिफारिसमा खानेपानी तथा सरसफाइ डिभिजन कार्यालयले यस्तो स्टिकर दिने गरेको आजको नागरिक दैनिकमा खबर छ । दैलोमाथि हरियो स्टिकर टाँसिएको छ कि निलो रु त्यसले त्यो घर र वरपरको सरसफाइमात्र होइन, परिवारका सदस्यको आनीबानीसमेत छर्लंग पार्छ । कम सफा घरलाई निलो र पूर्ण सफालाई हरियो स्टिकर दिन पनि पाँच मापदण्ड बनाइएको छ । जुन घरका सदस्य चर्पीमा दिसापिसाव गर्छन, फर्केर साबुनपानीले हात धुन्छन्, त्यसले हरियो स्टिकर पाउँछ । हरियो स्टिकर पाउन घर आँगनसमेत सफा हुनुपर्छ, अनि खाना र पानी पनि अिनयमित र दूषित हुनुहुन्न । यी मापदण्डमध्ये पाँचवटै पूरा गरे हरियो स्टिकर पाइन्छ । कुनै पनि पुरा नगर्नेलाई स्टिकरनै नदिने प्रावधान रहेको छ । काभ्रेको उग्रचण्डीनाला गाविसका कुनै पनि घरले स्टिकर पाएका छैनन् ।
राप्रपा नेपालका अध्यक्ष कमल थापा र एमाओवादीका कृष्णबहादुर महराले सरकारले केही दिनअघि गरेको पेट्रोलियम पदार्थको मूल्यबृद्धि फिर्ता नलिए सदन चल्न नदिने धम्की दिएपछि बल्ल अर्थमन्त्री रामशरण महतले सदनलाई यसबारे जवाफ दिएका छन्। उनले बाध्यकारी परिस्थितिमा मूल्यवृद्वि गर्नुपरेको दाबी गर्दै आयल निगम मासिक घाटा १७० करोड भएकाले मूल्यबृद्धि गर्नुपरेको दाबी गरे। उनले भने, कतिपय व्यवस्थापकीय कमजोरी पनि होलान्, जुन अत्यन्त न्यून हो। आइओसीलाई ५ अर्ब तिर्नुपर्ने नत्र भोलिदेखि नै आपूर्ति बन्द हुने उल्लेख गर्दै अर्थमन्त्रीले यसबारे के गर्न सकिन्छ, कति न्यून गर्न सकिन्छ, गम्भीर गृहकार्य भइरहेको बताए। यसपछि फेरि महराले अर्थमन्त्रीको जवाफ टालटुले भएको उल्लेख गर्दै कुनै पार्टी विशेष हैन सबै सडकमा भएको बताए। उनले वार्ता गर्दै विलम्ब गरेर समस्या बल्झाउने काम भइरहेको उल्लेख गर्दै सरकारको कारबाही अघि नबढाउन माग गरे। राप्रपा नेपालका कुन्ती शाहीले मूल्यवृद्वि फिर्ता हुनेमा आशावादी नभएको उल्लेख गर्दै निगमलाई पन्छाउन नमिल्ने बताइन्। उनले पनि सदनको कारबाही स्थगित गरेर मूल्यबृद्धिबारे छलफल गर्न सरकारलाई आग्रह गरिन्।
बाग्लुङ जाने बाटोतर्फ बढ्दै गर्दा देब्रेतिर सराङकोट छ। माछापुछ्रे र फेवाताललाई सबैभन्दा रमाइलोसँग दृश्यावलोकन गराउने डाँडो। त्यसै डाँडातर्फ मोडिने अर्चलबोटको त्यो सिंगो क्षेत्र पेट्रोल र डिजल निलेर ओकलिएका धुवाँले भरिएको थियो। ठीक त्यतिबेला फराकिलो सडकको अर्कोतर्फबाट आइरहेको एउटा बेग्लै सवारीसाधनमा ध्यान गयो। होचो कद भएपनि फूर्तिलो हिमाली घोडा र त्यसमाथि चश्मा लगाएर सवार एक युवक। टक् टक् टक्... पोखरा विन्द्यवासिनीका मोहनचन्द्र पराजुलीको दैनिकी डेढ वर्षयता पुरै फेरिएको छ। देशभरका अन्य तन्नेरीजस्तै उनी हिजोआज पनि पेट्रोलपम्पको लाइनमा बस्दै 'आयल निगमले अझै कति ऋण तिर्न बाँकी छ हँ?' भन्दै कपाल कन्याइँरहदैनन्। बरु कतै जाने इच्छा हुनेबित्तिकै बाँधेर राखेको घोडा फुकाल्छन्, त्यसमा लगाम र काठी कस्छन् अनि सवारी बढाउँछन्। 'सुरुमा सबैले मलाई उडाएका थिए,' उनी डेढ वर्षअघि मनाङबाट घोडा डोर्‍याउँदै आएको क्षण सम्झना गर्छन्, 'तर, हिजोआज उल्टो डाहा गर्न थालेका छन्।' कीर्तिपुरबाट नौ वर्षअघि ग्रामिण विकास (रुरल डेभलपमेन्ट) मा एमए गरेका यी तन्नेरीको कथा रोचक छ। योभन्दा अघिल्लो दशैं उनी चारजना साथीसहित मनाङतर्फ लागेका थिए। साथी स्कुटरमा गए। उनी जापानीज एक्सएल मोटरसाइकलमा चढेर बेसीशहरबाट उकालो लागे। पहिलो रातै चाम्चे पुगेँ। स्कुटर त्यहीँ थला पर्यो। मोटरसाइकलले भने उति अप्ठेरो मानेन। बाधा भनेको बाटोमा पर्ने नदी वा साँघुरो चेप थियो। त्यस्ता ठाउँ बोकेरै नघाइयो। अघि बढ्दा बढ्दै उनका एकजना साथीले थोराङ पास नाघ्ने रहर सुनाए। १७ वर्षअघि पनि आफूले नाघेको मुलुककै यो सर्वाधिक व्यस्त पर्यटकीय लेकको प्रस्तावले उनलाई लोभ्यायो। 'त्यो प्रस्तावका अघिल्तिर मेरो मोटरसाइकल घाँडो बनिदियो,' उनी साथीभाइलाई फर्काएको जवाफ सम्झन्छन्, 'कसैगरि यसलाई यतै बेच्न सकेँभने जान तयार छुँ।' चामेबाट पिसाङ नपुग्दै एउटा बस्ती आइपुग्यो जहाँ केहि होटलहरु थिए। त्यतिबेला त्यो वस्तीभरि एउटा मात्र मोटरसाइकल पुगेको रहेछ, त्यो पनि ४० हजार रुपैयाँ भरियाहरुमाथि खर्च गरेर। यस्तोमा मोहनचन्द्रको मोटरसाइकल किन्न इच्छुक गाउँलेलाई उनका साथीहरुले फेला पारे। 'जापानबाट सोझै आएको त्यो १८ वर्ष पुरानो मोटरसाइकल मैले केहि वर्षअघि डेढ लाख हालेर किनेको थिएँ,' उनी भन्छन्, 'त्यहाँ भने साढे दुई लाख मूल्य राखेकामा दुई लाख दस हजारमा किन्न तयार भए।' कुनै पनि लेनदेन गर्दा 'छुङछाङ' गर्नुपर्ने मनाङको परम्परा रहेछ। त्यो भनेको भोज। मोटरसाइकल किनबेच गर्ने मिलेरै त्यस साँझ भब्य भोज आयोजना गरियो। 'गोजीमा टन्न पैसा भएपछि मलाई केटाकेटीदेखिको अर्को इच्छाले सकसक सताउन थाल्यो,' उनले भन्दै गए, 'घोडा चढ्ने।' मोहनचन्द्रको त्यो इच्छा पुरा गर्न तिनै साथीहरुले पनि उर्जा थपिदिए। बाटैमा एउटा चियापसलमा घोडा बाँधिएको थियो। दामकाम गरिएको युवकलाई घरबाटै निर्णय लिएर आउ भन्दै पठाइयो। थोराङ फेदिबाट अलिक माथि उक्लिएपछिको त्यो 'हाइ क्याम्प' थियो। त्यहाँ बस्दाबस्दै घोडा र मालिक आइपुगे। होटल साहुलाई साक्षी राखेर काठी सहितको घोडाको मोल ९० हजार रुपैयाँ तय भयो। 'जीवनमा कहिल्यै घोडा नचढेको मान्छेले अब यसलाई लैजाने कसरी?' उनका सामु अर्को चूनौति थपियो, 'मैले ति घोडा साहु युवकलाई माथि पाससम्म लगिदिन अनुरोध गरेँ।' पास कटेर मुस्ताङ प्रवेश गरेपछि त्यतिन्जेलको अनुभवका आधारमा घोडा लैजानसक्ने उनको विश्वास थियो। ति घोडासाहु तयार पनि भइदिए। 'उनको सहयोगी व्यवहार देखेर मैले बाटैमा उनलाई मित लगाउने इच्छा राखेँ,' मोहनचन्द्र भन्छन्, 'थोराङको शिखरमै हामीले पैसा साटेर प्रकृया पुरा गरेपछि मनाङका वीरे गुरुङ त्यसदिनदेखि मेरा मित पनि बने।' त्यहाँसम्म सजिलै पुगेको घोडालाई त्यसपछि ओह्रालो लगाउन भने उनीसँगै यात्रा गरेका साथी प्रकाशको सहयोग मिल्यो। प्रकाशका घर नजिकै खच्चड पाल्ने गरिएकाले उनले थोरबहुत तरिका जानेका रहेछन्। यसरी जोमसोमसम्म पुग्दा चाहिँ गाह्रो भएन। तर, त्यहाँदेखि मोटर भेटेका साथीहरु त्यसैमा फर्किएपछि चाहिँ अबको यात्रा मोहनचन्द्र र घोडाको मात्र भइदियो। साथीहरुसँग छुट्टिएपछि दुई सय मिटरको यात्रा नगर्दै घोडाले हलचल गर्नै बन्द गरेपछि बिजोग सुरु भयो। घोडालाई कसरी सम्हाल्ने थाहै नपाएका उनी त्यतिबेलै विरामी पनि परिदिए। यसरि गल्दै गएका उनलाई घोडा परिचालनको अनुभव सिक्दै बेनीसम्म पुग्न धेरै दिन लाग्यो। त्यो क्षण सम्झँदा अहिले पनि आफूलाई 'मुनामदन'को नायकका भोगाइजस्तै लाग्ने उनी बताउँछन्। बेनी पुगेपछि भने घोडालाई ट्रकमा राखेर पोखरा पुर्‍याउन उत्ति समस्या परेन। 'त्यतिन्जेल घरमा सबै आत्तिइसकेका रहेछन्,' चार छोराछोरीका पिता उनी भन्छन्, 'साथमा रहेको घोडाभन्दा पनि छोरा र श्रीमान हुनुको माया पाइयो।' पोखरामा केवल पर्यटकलाई चढाउनका निम्ति मात्रै र त्यो पनि केहि मात्रामा बेग्लै किसिमका घोडा मात्र बगरतिर पालिएको बेला मनाङबाटै उनले किनेर ल्याएको घोडा हेर्न थुप्रैको भीँड लाग्न थाल्यो। 'मेरो श्रीमतीलाई चाहिँ यो कुरो पटक्कै मनपरेको थिएन,' उनी भन्छन्, 'उनलाई सम्झाउनै केहि दिन लाग्यो।' घोडा ल्याइसकेपछि त्यसको पालनपोषण र स्याहारका निम्ति फराकिलो ठाउँ चाहिन्थ्यो। मोहनचन्द्रले त्यसका निम्ति अर्चलेबोटस्थित पुर्ख्यौली जग्गा तय गरे। घोडाका निम्ति बनाइएको त्यो ठाउँलाई नै अहिले उनले गजबको 'फार्म हाउस'का रुपमा विकास गरिसकेका छन्। त्यहाँ बिसौं घार माहुरीका साथै पचासभन्दा बढी टर्की र थुप्रै जातका कुखुरा पालिएका छन्। 'हेर्दा लोकलै देखिए पनि यो कडकनाथ हो,' उनी हत्तपत्त नदेखिने यी कुखुराका विशेषता अर्थ्याउँदै थिए, 'उताको ब्याण्टम अनि त्योचाहिँ थुप्रै मुलुकमा लडाइ गराइने फाइटर।' यसरी घोडाको निहुँले उनलाई फार्मको मालिक पनि बनाइदिएको छ। 'थुप्रै फाइदा हुँदो होला नि?' यो प्रश्नको जवाफमा उनी फिस्स हाँसे। 'मैले फाइदा हेरेर यस्तो रहर गरेकै होइन,' भन्न थाले, 'उ त्यो मौरी छ नि त्यसले खेल्ने काम पनि गर्छ। मलाई यिनको मह जत्तिकै प्रिय यिनीहरुसँग खेल्नुको आनन्द छ।' फार्म खोलेको एक वर्षयता उनले तीनपटक मह बेचेर पनि अलि अलि पैसा कमाइसकेका छन्। आम्दानीको बाटो त पोखरेलीका निम्ति 'अजुबा' बनेको उनको मनाङे घोडाले पनि खोलिदिएको छ। 'यहाँका बिहेमा बेहुला चढाउन घोडा लैजाने चलन सुरुभएको छ,' उनी भन्दै थिए, 'गएको सिजनमा मात्रै पाँचवटा विहेमा यसको प्रयोग गरियो।' उनका अनुसार मोटर चढेर जानुभन्दा घोडामा टक्क परेर जन्ती जानुमा पोखरेली युवकहरु रमाउन पनि थालेका छन्। यसका निम्ति उनले एक जना सहायक पनि घोडा सँगसँगै पठाउनु पर्छ। त्यसवापत प्रति विहे पाँच हजार रुपैयाँसम्म उनको हातमा पर्न थालेको छ। घोडा भएपछि वरपर घुमफिर गर्नुको आनन्द पनि बेग्लै। 'कहिले माछा खान मन लागेमा मर्दीतिर गइन्छ,' उनी भन्छन्, 'गतिलो बाटो नभएकै स्थानतिर घुमौं भने पनि रहर पुरा हुने।' यति सबै रहर पुरा गरेवापत यसमा खर्च चाहिँ कति लाग्छ? 'भिजाएको चना बिहान दुई माना र बेलुकी दुई माना मकै खुवाउने गरेको छु,' उनी भन्छन्, 'सबै गरेर महिनामा बढीमा छ हजार मात्रै खर्च हुन्छ।' डेढ वर्षयता एकपटक जुका परेर घोडालाई भेटनरी पनि लैजानु परेको छ। त्यसबाहेक अरु खर्च नलागेको उनी सुनाउँछन्। सहरमा भने घोडा लिएर हिँड्दा सबैभन्दा सास्ती त्यसलाई 'पार्किङ्' (बाँध्ने स्थान)कै हुँदोरहेछ। 'मलाई नजिकै पर्ने बजार महेन्द्रपुलतिर यसो किनमेल वा खानपिन गर्न जानुपरे बाँध्ने ठाउँ नै हुँदैन,' उनी भन्छन्, 'आफू पुग्ने ठाउँमा बाँध्ने स्थान छ कि छैन भन्ने पहिल्यै निर्क्योल गरिसक्नु पर्छ।' साथीभाईको माझमा घोडा हुनुको अर्को फाइदा भने उनलाई मापसे चेकिङ भएको छ। 'कहिले काँहि रमाइलो गर्ने मन भए इच्छा लागेको स्थानमा पुग्छु, घोडा बाँध्छु र मनलाग्दो पिउँछु,' उनी भन्छन्, 'अनि शानसँग घोडामाथि उक्लँदै लगाम समातेको समात्यै घर आइपुग्छु।' यस्तो बेलामा ट्राफिक प्रहरीले रोक्दैनन्? 'रोक्दैनन्,' उनले कारण पनि अर्थ्याए, 'मोटरसाइकल मेशिन हो त्यसमा सवारीको पुरै नियन्त्रण हुन्छ जबकि घोडा पनि प्राणी भएकोले उसले स्वयंलाई सुरक्षित राख्छ र दुर्घटना हुन दिँदैन।' यति भन्दैमा घोडा सहरको निम्ति पूर्णतया सजिलो साधन भने होइन। 'एकपटक चिप्लेढुँगामा प्रदर्शन र नाराबाजी चलिरहेको थियो,' उनी सम्झन्छन्, 'भीड देखेर चम्किरहेको घोडालाई सम्हाल्दै मैले छेउबाट जान सक्छु भन्दा भन्दै पनि ट्राफिकले त्यता जानै दिएनन्।' मोटरले चल्ने गाडिजस्तै ठाउँको ठाउँ रोकिहाल्न नसकिने र आफूसँगै उसको अनुकुलसमेत विचार गर्नुपर्ने बेलामा भने घोडा कहिलेकाँहि झन्झटिलो पनि बनिदिने उनको भोगाइ छ। 'तर यो सबै हुँदाहुँदै पनि यो घोडा बिस्तारै पोखराको र म यो घोडाको अनुकुल हुँदै गइरहेको छुँ,' उनले थपे, 'पहिलेभन्दा धेरै सजिलो भइसकेको छ।'
अधिकांश नेपालीहरु दोस्रो महान चाड तिहार मनाउन व्यस्त भएपनि मंगलबार म्याग्दीका राजनीतिक दललाई भने नजिकिँदै गरेको चुनावको चटारोले छाडेन। एकिकृत नेकपा (माओवादी), नेपाली काँग्रेस, एमाले, राप्रपा, राष्ट्रिय जनमोर्चा लगायतका दलका उमेद्वारहरुले तिहारका दिन पनि चुनाव प्रचारका कामलाई निरन्तरता दिएका छन् । भाईटिकाको एक दिनअघि सोमबार बेगमा चुनावी आमसभा गरेको एकिकृत नेकपा माओवादीले मंगलबार हालसम्म सञ्चालीत अभियानको समिक्षा गरेको र बुधबार राम्चेबाट सुरु हुने अर्को चरणको प्रचार अभियानको कार्ययोजना बनाएको प्रचार संयोजक सुवास बिकले जानकारी दिए। सदरमुकाम आसपास, राहुघाट र पश्चिमी क्षेत्रका गाविसमा चुनावी आमसभा सम्पन्न गरेको नेपाली काँग्रेसले मंगलबार चिमखोलामा आमसभा गरेको छ । आमसभामा बोल्दै प्रमुख अतिथि नेपाली काँग्रेस म्याग्दीका सभापति रेशमबहादुर बानियाले बहुपहिचान र सामथ्र्यको आधारमा सात प्रदेशको संघिय व्यवस्था निर्माणका लागि नेपाली काँग्रेसलाई जिताउनुपर्ने बताउँदै नेपाली काँग्रेस प्रतिको जनआकर्षणका कारण काँग्रेसको नेतृत्वमा एक वर्षभित्रमा लोकतान्त्रीक संबिधान निर्माण हुने बताए। यस्तै नेपाली काँग्रेस म्याग्दीका उपसभापति एवं उमेदवार खम्बीर गर्बुजाले आफूले चुनाव जितेमा पार्टीको निति र निर्देशन अनुसार ईमानदारीतापुर्वक खटिने भन्दै जिल्लाको विकासमा निरन्तर क्रियाशिल रहने प्रतिवद्धता जनाए। कार्यक्रममा मण्डली युवा कल्वका अध्यक्ष कमल पुन, पुर्व जनप्रतिनिधि डबिर पुन, नेपाल तरुणदल चिमखोलाका अध्यक्ष लक्ष्मण पुन लगायतले मन्तव्य व्यक्त गरेका थिए। नेपाली काँग्रेस चिमखोला गाउँ कार्य समितिका सभापति देउप्रसाद पुन (दुर्गा)को अध्यक्षता, सचिव पूर्ण गर्बुजाको स्वागत र जिल्ला सदस्य कमल विश्वकर्माको सञ्चालनमा सम्पन्न कार्यक्रममा लक्ष्मण पुनको संयोजकत्वमा ५५ सदस्यीय चुनाव प्रचार समिति गठन भएको र १५ जना अन्य पार्टीबाट नेपाली काँग्रेसमा प्रवेश गरेका नेपाली काँग्रेस म्याग्दीका सहसचिव अजयमिलन श्रेष्ठले बताए। चुनाव प्रचारका लागि आमसभा गरिरहेको नेकपा एमालेले पनि तिहारका अवधिभर स्थानीय स्तरमा घरदैलो अभियान सञ्चालन गरेको जनाएको छ । उत्तरी म्याग्दी, राहुघाट क्षेत्र र पश्चिमी क्षेत्रका केही गाविसमा चुनाव प्रचार अभियान गरिसकेको एमालेले तिहारपछि कात्तिक २१ गतेदेखि देविस्थानबाट अर्को चरणमा प्रचार अभियान सुरु गर्ने तयारी गरेको एमाले म्याग्दीका सचिव बालकृष्ण सुवेदीले जानकारी दिए। तिहारमा घरदैलो गरिएको र त्यसलगत्तै आमसभालाई निरन्तरता दिइने सुवेदीले बताए। राष्ट्रिय जनमोर्चा म्याग्दीले पनि तिहार पर्वको अवसरमा सदरमुकाममा देउसीभैलो कार्यक्रम आयोजना गरि चुनाव प्रचार गरेको छ । राप्रपा म्याग्दीले तिहार अवधिभर घरदैलो अभियान सञ्चालन गरिएको र तिहारपछि आमसभा लगायतका प्रचार अभियान सुरु गर्ने जनाएको छ ।
आफ्नी पत्नीलाई ससुराली पक्षले घरमा बन्धक बनाएर राखेको भन्दै सप्तरीको बोरिया गाविसका एक युवक न्यायका लागि सदरमुकाम राजविराज आइपुगेका छन् । न्यायका लागि राजविराज आइपुगेका बोरिया गाविस–१ निवासी अजयकुमार मण्डलले पत्रकारसँग कुरा गर्दै आफ्नी पत्नी पुष्पाकुमारी मण्डललाई ससुरा जगदीश मण्डललगायतले बन्धक बनाएर राखेको आरोप लगाए । आफू र पुष्पाले गत फागुन ५ गते राजविराजस्थित हरिनन्देश्वर महादेवमन्दिरमा राजीखुसी विवाह गरेर बस्दै आएकामा ससुरासहितका ससुराली पक्षले एक–दुई दिनका लागि भनी माइती लगेको र त्यही आफ्नी पत्नी पुष्पालाई बन्दी बनाएर राखेको अजय मण्डलले बताए । विवाहपश्चात राजविराज नगरपालिका–६ मा डेरामा बस्दै आएकामा गत वैशाख २७ गते पुष्पाका बुबासहितका व्यक्तिले एक÷दुई दिनका लागि पुष्पालाई जान दिनु, फेरि ल्याइदिन्छु भन्दै माइती लगेको तर एक साता भन्दाबढी बितिसक्दा पनि नपठाएको अजयको दुखेसो छ । पत्नीलाई भेट्न नदिई ससुराली पक्षले बन्दी बनाएर राखेका कारण गत जेठ २ गते पुनरावेदन अदालत राजविराजमा बन्दी प्रत्यक्षीकरण रिट दायर गरेको उनले बताए ।
श्रीलंकाले बंगलादेशको राजधानी ढाकामा आइतबार साँझ भएको टी ट्वान्टी विश्वकप क्रिकेटको फाइनल खेलमा भारतलाई छ विकेटले जितेको छ। पहिलाे ब्याटिङमा २० ओभरको खेलमा ४ विेकेट गुमाएर १३० रन बनाएको भारतको चुनौती श्रीलंकाले सहजै पछ्याएको थियो। श्रीलंकाले निर्धारित २० ओभरको खेलमा १३ बल बाँकी छँदै ४ विकेट गुमाएर १३४ रन बनाएको थियो।
महोत्तरीको सोनौल गाविसमा सोमबार प्रहरी र स्थानीयबीच नदी खन्ने क्रममा दोहोरो झडप हुँदा १२ जनाभन्दा बढी घाइते भएका छन्। झडपमा सोनौल–९ का राजकिशोर यादव, भजन राय, रामस्नेही ठाकुर, रामभजन यादव, राजा यादव, वौएलाल साह, सन्तोष साहसहित १२ जनाभन्दा बढी व्यक्ति घाइते भएका हुन्। घाइतेहरूको बलबा तथा सरपल्लाकोका विभिन्न निजी स्वास्थ्य केन्द्रहरूमा उपचार भइरहेको छ। सोमबार महोत्तरीको पुरानो पुरिसकेको जङ्गहा नदीलाई उत्खनन र नदी फर्काउने कार्यका लागि सोनौल गाउँमा निजी जमिन खन्न लाग्दा स्थानीयवासीले विरोध गरेपछि प्रहरी र स्थानीयबीच दोहोरो झडप भएको थियो। जिल्लाको बलबा, मनरा, रामगोपालपुर र इटहर्वाबाट गएका प्रहरी र स्थानीयबीच नदी खन्ने क्रममा भएको विवादले झडपको रूप लिएको हो। सोमबार अबेर साँझसम्म भएको सो झडपमा स्थानीयवासीले दुईवटा नम्बर नखुलेका ट्र्याक्टरमा तोडफोडसमेत गरेका थिए भने जिल्ला प्रहरी कार्यालयबाट गएको प्रहरी टोलीले ४/५ घण्टा लामोे दोहोरो झडपलाई साम्य पारी वार्ताबाट समस्या समाधान गर्ने प्रतिबद्धता जारी गरेको प्रहरी उपरीक्षक रामप्रसाद श्रेष्ठले बताए। जल उत्पन्न प्रकोप नियन्त्रण कार्यालय जनकपुर धनुषाको रु २० लाखको लागतमा वषर्ौंदेखि पुरिएको जङ्गहा नदीलाई पुनः जीर्णोद्धार गरिने क्रममा स्थानीय र प्रहरीबीच झडप भएको थियो। यसैबीच, महोत्तरीको धीरापुर गाविस वडा नं ६ मा अवस्थित धीरापुर प्राथमिक विद्यालयमा गएराति अज्ञात समूहले आगजनी गरेको छ। अज्ञात समूहले प्रधानाध्यापकको कार्यालय कोठामा आगजनी गरेको जिल्ला प्रहरी कार्यालय महोत्तरीका प्रहरी निरीक्षक नेत्रप्रसाद बरुवालले बताए। राति करिब २ बजे गरिएको सो आगजनीमा परी सो विद्यालयको दराज, किताब, आवश्यक कागजातसहित प्राधानाध्यापकको कार्यालयसमेत गरी रु चार लाख मूल्यबराबरको सरसामान पूर्णरूपमा जलेर नष्ट भएको प्रहरी निरीक्षक बरुवालले बताउनुभयो। घटनामा संलग्न रहेकाहरूको व्यापकरूपमा खोजतलास गरिरहेको प्रहरीले जनाएको छ। रासस
राष्ट्रिय ध्वजाबाहक नेपाल बायुसेवा निगमको सिंगापुरमा मर्मत भइरहेको एउटा जहाज लिन जाने 'निहुँ' मा ५० जनाजति कर्मचारीले विदेश शयर गरेका छन्। ती कर्मचारीको विदेश शयरका लागि निगम व्यवस्थापनले झन्डै ५० लाख रूपैयाँ वेहोर्नुपरेको छ। जहाज लिन जाने भनेर काठमाडौं–सिंगापुर ओहोर दोहोर गर्ने ति कर्मचारीले अहिलेसम्म जहाज भने ल्याउन नसकेको आजको नागरिक दैनिकमा खबर छ। 'यसरी गएका कर्मचारीको काम मजाले विदेश घुम्ने र भत्ता पचाउँने मात्र हो,' निगमका एक अधिकारीले भने,' नभए एउटा जहाज लान र ल्याउन यत्रो लावालश्कर किन जानुपर्‍यो? यो पनि अनियमितताको गतिलो उदाहरण हो।' जहाज अभावमा पर्याप्त आम्दानी गर्न नसकेको निगमका लागि यस्तै 'अनियमितता' र फजुल खर्चले पनि थिलथिलो पार्दै आएको सम्बद्ध अधिकारी नै बताउँछन्। मर्मत गरेपछि लिन चालक दल र इन्जिनियर मात्र गए पुग्ने भएपनि वर्षौदेखि हुलका हुन कर्मचारी जाने गरेको ती अधिकारीले बताए ।
कारबाहीको अडान लिएपछि केही कर्मचारीले पिआर र डिभी त्याग्ने भन्दै आफूलाई टेलिफोन गरेको मन्त्री लालबाबु पण्डितले दाबी गरेका छन्। उनका अनुसार एक महिला कर्मचारीले सोमबार विहान मोबाइलमा फोन गरि आफूसंग पिआर रहेको र त्याग्ने बताएकी छन्– नयाँपत्रिकामा समाचार छापिएको छ। ‘सोमबार विहान मात्रै एक कर्मचारी महिलाले आफूले लिएको पिआर त्याग्छु भनेकी छन्’ पण्डितले भने ‘मैले उनलाई स्यावासी दिएको छु’ ती महिलालाई आफ्नो पिआर त्यागेको प्रमाण लिएर मन्त्रालय आउन आग्रह गरेको उनको भनाइ छ। ‘त्यागेर आउनाुहोस म तपाईँलाई फूलमाला लगाएर सम्मान गर्छु र राम्रो अवसरपनि दिन्छु भनेको छु’ उनले भने। कानुन बनिसकेृपछि कारबाही भोग्न भन्दा अहिले नै पिआर र डिभी त्याग्न पण्डितले आग्रह गरेका छन्। 'नाम सार्वजनिक गर्ने क्रममा पुगेपछि कानुन पनि बनिसकेको अवस्था हुनेछ, त्यतिवेला त्याग्छौँ भन्नेहरुले छुट पाउने छैनन्।’ मन्त्रि पण्डितले भने।
संवैधानिक राजनीतिक संवाद तथा सहमति समितिअन्तर्गत गठित उपसमितिले सरकासँग विभिन्न दल, समूह र सरोकार भएकाहरुसँग भएका सहमति तथा सम्झौताका बारेमा एउटा टुङ्गोमा पुग्ने निर्णय गरेको छ। सरकारले विभिन्न दल तथा समूहसँग भएका सहमति सम्झौता, छलफलका क्रममा रहेका विषयवस्तु तथा अन्य विषयको वर्गीकरण गरी ती संविधानका अन्तर्वस्तुसँग सम्बन्धित छन वा छैनन् भन्नेबारेमा यही वैशाख २१ गतेसम्ममा उपसमिति एउटा निष्कर्षमा पुग्नेछ। उपसमितिका संयोजक पूर्णबहादुर खड्काको सभापतित्वमा बसेको आजको बैठकपछि उपसमिति सदस्य रामकुमार राईले सरकार र विभिन्न राजनीतिक दल, द्वन्द्वरत पक्ष, सशस्त्र वा निःशस्त्र समूह, आदिवासी जनजातिसँग भएका सहमति संवैधानिक राजनीतिक संवाद सहमति समितिमा आएको हुनाले विषयगत रुपमा संविधानसभा र सरकारले सम्बोधन गर्ने विषयमा आज अध्ययन भएको जानकारी दिए । “सहमति भएका र सम्बोधन हुन नसकेको कुरालाई विषयगत रुपमा छुट्टयाएर त्यसलाई संसद् सचिवालयले लिपिबद्ध गर्ने र वैशाख २१ गते ती विषयमा थप छलफल हुनेछ,” सभासद राईले भने। अर्का सभासद् विश्वेन्द्र पासवानले सरकार र विभिन्न पक्षबीच भएको सहमति संविधान लेखनका क्रममा के कति ग्रहणयोग्य छन् वा छैनन् भन्ने विषयमा बैठकमा छलफल भएको बताउनुभयो। समितिको सोमबार बसेको बैठकले खड्काको संयोजकत्वमा नौ सदस्यीय अध्ययन उपसमति गठन गरेको थियो। रासस
संवैधानिक–राजनीतिक संवाद तथा सहमति समितिका सभापति डा. बाबुराम भट्टराईले पुण्यप्राप्त गर्ने सिलसिलामा आफूले विदेश यात्रा गरेको सभासद्हरूलाई स्पष्टीकरण दिएका मुलुकको प्राथमिकताको सूचीमा रहेको संविधान निर्माणको कामलाई छोडेर सभासद् मात्र नभई संविधान लेखनको हिसाबले सबैभन्दा महत्वपूर्ण मानिएको संवैधानिक–राजनीतिक संवाद समितिकै सभापतिले समेत विदेश भ्रमण गरेको प्रसङ्ग समितिको आजको बैठकमा उठेपछि उनले उक्त स्पष्टीकरण दिए। पूर्वप्रधानमन्त्रीसमेत रहेका डा. भट्टराईले भनेे, “पहिले नै तय भएअनुरुप पुण्य कमाउन गएको हूँ, त्यो पुण्य सबैलाई अर्पण गर्दछु।” सभापति डा. भट्टराईको सपरिवार केही दिनअघि चीनको स्वशासित क्षेत्र तिब्वत भ्रमणमा गएको र सो क्रममा मानसरोवरसमेत पुगेको थियो। बैठकमा सभापति डा. भट्टराईले संविधान लेखनको काम छोडेर अब आफूपनि विदेश नजाने प्रतिबद्धता व्यक्त गर्दै अरू सभासद्लाई पनि नजान अनुरोध गरेका थिए। डा. भट्टराईको उक्त भनाइ आउनसाथ छेउमै रहेका अर्का एक सभासद्ले जवाफ फर्काए – आफूले भ्याउनु भयो, अनि अरूलाई नजान भन्नुभयो! बैठकमा सभासद्को ज्यादै कम उपस्थिति देखेपछि सभासद् भीष्मराज आङदम्बेले संविधानसभाको बैठकमा सभाध्यक्षले संविधान लेखनको काम नसकी गाउँ, जिल्ला र विदेश नजान सभासद्हरूलाई सुझाउ दिएको प्रसङ्ग उल्लेख गर्दै भने, “गाउँ र जनतामा जान रोकिएपनि सभासद्को विदेश यात्रा रोकिएन।” अब सभासद्लाई विदेश जानबाट रोक्न सचिवालय र परराष्ट्र मन्त्रालयलको समेत आवश्यक परे सहयोग लिनपर्ने आवश्यकता औँल्याउँदै उनले भने, “त्यति गर्दासमेत विदेश भ्रमण रोकिएन भने राहदानीसमेत मागेर राख्नुपर्ने हुन्छ।” यसअघि बैठकको प्रारम्भमै सभासद् अमरेशकुमार सिंहले भने – पार्टीका शीर्षदेखि सबै तहका नेताहरू संविधान लेखनमै केन्द्रित हुन पर्‍यो, बैठकमा सभासद्को किन पातलो उपस्थिति भयो, सबै सभासद् पूरै अवधि बैठकमा बस्नुपर्‍यो। रासस
सद्भावना पार्टीको राष्ट्रिय कार्य समितिको तीन दिवसीय विस्तारित बैठक तथा प्रशिक्षण कार्यक्रम आजदेखि जनकपुरमा सुरु हुदै छ। पार्टीका राष्ट्रिय अध्यक्ष राजेन्द्र महतोको अध्यक्षतामा जनकपुरको मारवाडी सेवा समितिमा हुने उक्त बैठक तथा प्रशिक्षण कार्यक्रममा समसामयीक राजनीतिक परिस्थिति, संगठन समिक्षा, पार्टीको भावी कार्यनिति तथा आगामी संबिधान सभाको चुनावका विषयमा छलफल हुने पार्टीका महासचिव मनिषकुमार सुमनले बताए। भदाँै १० सम्म हुने उक्त कार्यक्रमको पहिलो दिन शनिबार विभिन्न प्रकारका प्रस्तावमाथि जिल्लागत तथा सामुहिक छलफल हुनेछ। त्यस्तै आइतबार समुहगत रूपमा भएको छलफलको निष्कर्ष तथा प्रतिवेदन प्रस्तुत हुने कार्यक्रम रहेको छ। त्यसैगरी विस्तारित बैठकको अन्तिम दिन पार्टीका राष्ट्रिय अध्यक्ष राजेन्द्र महतोले समापन मन्तव्यका साथै बैठकका उपलब्धीका सम्बन्धमा सहभागीहरुलाई जानकारी गराउने कार्यक्रम रहेको छ। समापन कार्यक्रममा विगतमा पार्टीद्वारा गरिएको आमरन अनसनमा सहभागी भएका अनसनकारीहरलाई सम्मान तथा अभिनन्दन पत्र दिने कार्यक्रम समेत रहेको छ। बैठकमा पार्टीका राष्ट्रिय कार्य समितिका सम्पुर्ण पदाधिकारी, भातृसंगठन,सम्पुर्ण जिल्लाका अध्यक्ष, क्षेत्रीय अध्यक्ष, नगर अध्यक्ष, क्षेत्रीय प्रभारी सहित पाँच सय भन्दा बढीको सहभभागिता रहने सद्भावना पार्टीका धनुषा अध्यक्ष संजय कुमार सिँहले जानकारी दिए। बैठक सफलताका साथ सम्पन्न गर्न शुक्रबार जनकपुरमा भएका पार्टीको जिल्ला कार्य समितिका बैठकबाट भोजन, आवास लगायत मधेश रक्षाबाहिनी, विद्यार्थी मञ्च, युवा मञ्च सहित १०१ सदस्यीय स्वयंसेवक परिचालन कमिटी समेत गठन भएको जिल्ला अध्यक्ष सजय कुमार सिंहले जानकारी दिए।
एकीकृत नेकपा माओवादीका अध्यक्ष पुष्पकमल दाहाल 'प्रचण्ड'ले संविधान निमार्ण कार्यमा शंका नगर्न आग्रह गरेका छन्। नेपाल पत्रकार महासंघको नवनिर्वाचित सदस्यहरुसँग शनिबार पार्टी कार्यालय पेरीसडाँडामा आयोजित कार्यक्रममा प्रचण्डले संविधान निमार्ण कार्यमा एमाओवादीलाई शंका नगर्न आग्रह गरेका हुन्। 'हामी तोकिएकै समयामा संविधान बनाउने पक्षमा छौं । यसमा पत्रकारहरुले पनि सकरात्मक सहयोग गर्नुपर्छ,' प्रचण्डले भने । तोकिएको समयमा संविधान जारी गर्न सवै दलहरु मिलेर अघि बढ्नुपर्ने बताउँदै मुलकु अहिले सक्रमणको उत्कर्षमा रहेको उनले बताए । राजतन्त्र अन्त्यको लागि प्रेस जगतले खेलेको भूमिकाको उनले प्रंशसा गरेका थिए।
फोक्सोको क्यासरबाट ग्रस्त पूर्वप्रधानमन्त्री मरिचमान सिंह श्रेष्ठलाई नेपाल–स्पेन सांस्कृतिक संघ काठमाडौंले ५० हजार रुपैयाँ सहयोग गरेको छ । ललितपुरमा आयोजित कार्यक्रममा संघका अध्यक्ष भुपेन्द्रमान प्रधानले पूर्वप्रधानमन्त्री श्रेष्ठकी बुहारीलाई सहयोग रकम हस्तान्तरण गरेका हुन् । गराईरहेका पूर्वप्रधानमन्त्री श्रेष्ठको उपचारमा पैसाको अभाव भएको खबर सार्वजनिक भएपछि राज्यलाई दवाब दिन सहयोग गरेको संघका अध्यक्ष प्रधानले बताए । पूर्व प्रधानमन्त्री श्रेष्ठकी बुहारी बविताले सरकारले २०४७ सालअघिका प्रधानमन्त्रीलाई सहयोग गर्ने नीति नभएको भन्दै उपचारका लागि सहयोग नगरेको गुनासो कार्यक्रममा गरिन् । २०४३ सालमा नेपालको प्रधानमन्त्री बनेका श्रेष्ठले २०४६ सालको जनआन्दोलन सफल हुनु भन्दा केही दिनअघि राजीनामा दिएका थिए । स्वच्छ छवि र चुस्त प्रशासनमा सफल मरिचमान सिंह श्रेष्ठले २०४५ सालमा भारतले नाकाबन्दी गर्दा समेत मुलुकलाई स्थिर राखेका थिए ।
भारतमा भएको आमनिर्वाचनमा अध्याधिक बहुमत ल्याएर प्रधानमन्त्री बन्ने हैसियतमा पुगेका भारतीय जनता पार्टीका नेता नरेन्द्र मोदीले नेपालसँगको सम्बन्धलाई अझ सुमधुर बनाउन आफ्नो जोड रहने बताएका छन्। उनले आर्थिक विकासको विषयमा दुई देशको पारस्परिक सम्बन्ध विकसित गर्न विशेष ध्यान दिनेसमेत बताए। पूर्वप्रधानमन्त्री तथा एमाओवादी नेता बाबुराम भट्टराईले आइतबार साँझ फोन गरी बधाई दिने क्रममा मोदीले जवाफ दिएका हुन्। भट्टराईले मोदीलाई फोन गरेर बधाई दिनुका साथै उनको प्रधानमन्त्रीत्वकालमा नेपालसँग भारतको सम्बन्ध सुदृढ होस् भनी कामना गरेका थिए। भट्टराईले मोदीलाई उनको विकास एजेन्डाबाट छिमेक र नेपाल पनि लाभान्वित होस् भनी चाहना व्यक्त गरेका थिए। भट्टराईका सहयोगी विश्वदीप पाण्डेले दिएको जानकारीअनुसार उनले मोदीलाई भने, 'तपाईँको कार्यकालको पूर्ण सफलताको कामना गर्दछु। तपाईँको नेतृत्वमा नेपाल-भारत सम्बन्ध अझै सुदृढ हुँदै जाअोस् भन्ने चाहन्छु।'
रसुवाको चिलिमे खोलामा हामफालेर आज मध्याह्न दुई युवती बेपत्ता भएका छन्। बेपत्ता हुनेमा गोल्जुङ–७ की १७ वर्षीया सोनाम डोल्मा तामाङ र १८ वर्षीया सुजिता तामाङ रहेको प्रहरी नायब उपरीक्षक सुदीप गिरीले जानकारी दिए। नदीमा पानीको बहाव बढेकाले उनीहरूको खोजी कार्यमा समस्या भएको छ। उनीहरूमध्ये एक विवाहित र एक अविवाहित रहेको बताइएको छ। रासस

निर्वाचन सुरक्षामा परिचालनका लागि आवश्यक खर्च भन्दै नेपाली सेनाले सरकारसँग ३ अर्ब १४ करोड ४ लाख रुपैयाँ मागेको छ । सरकारले निर्वाचनमा सेना परिचालन गर्ने सिफारिस गरेलगत्तै सेनाले विभिन्न शीर्षकमा उक्त रकम माग गरेको आजको कान्तिपुरमा खबर छ । एकीकृत चुनावी सुरक्षा योजनाअनुसार करिब ६२ हजार सेना परिचालन हुँदैछन् । सेनाले चुनावी सुरक्षाको तेस्रो घेरामा रही प्रहरी र सशस्त्र प्रहरीलाई सघाउने छन् । सेनाको खर्चसम्बन्धी प्रस्ताव रक्षा मन्त्रालय हुँदै अर्थ पुगेको छ । अर्थ उच्चस्रोतका अनुसार सेनाले मेसिनरी औजार र सवारी साधन खरिद शीर्षकमा मात्रै १ अर्ब ९९ करोड ७४ लाख रुपैयाँ मागेको छ । त्यसैगरी प्रशासनिक खर्चतर्फ ९४ करोड ५० लाख र मतपत्र छपाइ सुरक्षा र ढुवानीका लागि १९ करोड ८० लाख रुपैयाँ मागेको छ । प्रशासनिक खर्चअन्तर्गत सुरक्षामा परिचालन हुने सैनिकका लागि ३ करोडभन्दा बढी भत्तामा खर्च हुने सेनाले जनाएको छ । सेनाको खर्च प्रस्तावबारे उच्चपदस्थ सैनिक र अर्थ अधिकृतहरूबीच मंगलबार छलफल भएको थियो । अर्थ मन्त्रालयका अधिकारीहरूले मंसिर ४ अघि नै करिब २ अर्ब बराबरको मेसिनरी औजार र सवारी साधन खरिद गर्न कसरी सम्भव छ भनी सैनिक अधिकारीसँग जिज्ञासा राखेका थिए । एक उच्चपदस्थ अधिकारीका अनुसार खरिदसम्बन्धी सरकारी ऐन, नियम पालना गर्दा मंसिरअघि नै सेनाको प्रस्तावअनुरूपको सवारी साधन र मेसिनरी औजार खरिद गर्न असम्भव छ । ती सामग्री खरिदका लागि सार्वजनिक रूपमा टेन्डर आह्वानको प्रक्रियामै लामो समय लाग्छ । त्यसमाथि कुनै पनि कम्पनीले सेनाको आवश्यकता अनुरूपको सामग्री यति छोटो समयमा उपलब्ध गराउन नसक्ने अर्थ अधिकारीहरूले जनाएका छन् । सैनिक प्रवक्ता सहायकरथी जगदीशचन्द्र पोखरेल पनि सरकारी ऐन, नियमअनुसार सेनाको आवश्यकताअनुरूपको मेसिनरी औजार र सवारी साधन मंसिरअघि नै खरिद गर्न गाह्रो हुने स्वीकारे । 'यस विषयमा हाम्रो टोलीले अर्थ मन्त्रालयका अधिकारीसँग छलफल गरिरहेको छ । मंगलबार पनि कुराकानी भएको थियो, बुधबारसम्म टुंगो लाग्ला,' उनले भने । विकल्पका रूपमा सवारी साधनहरू भाडामा लिनेबारे पनि छलफल भइरहेको उनले बताए ।
जन्मजातै आँखा नदेख्ने हरदेनी–८ उदयपुका शुक्लबहादुर कार्कीले ३६ वर्षपछि सोमबार संसार देख्न पाएका छन्। मोतियाविन्दुका कारण दुबै आँखाको ज्योति गुमाएका कार्कीले आइतबार सगरमाथा चौधरी आँखा अस्पताल लहानमा एउटा आँखाको सफल शल्यक्रियापछि संसार देख्न पाएको खबर आजको नागरिक दैनिकमा मिथिलेस यादवले लेखेका छन्। शल्यक्रियापछि आँखाको पट्टि खोल्दा कार्कीले उज्यालो संसार देखाउने डाक्टर लीलाराज पुरीलाई धन्यवाद दिए। त्यसपछि उपचार गराउन अस्पताल ल्याइदिने मामा गौरवहादुर देवकोटा र पत्नी गीतालाई नजिकबाट नियाल्दै भने ‘आवाजले चिन्नु र देखेरै बोल्नुमा धेरै फरक हुँदोरहेछ।’ डाक्टरले चमत्कार गरिदिएको बताँउदै उनले भने ‘अन्धोमानिसले पनि संसार हेर्न सक्दोरहेछ।
२०४६ सालको जनआन्दोलनपछि किसुनजी (कृष्णप्रसाद भट्टराई) प्रधानमन्त्री बन्नुभयो। नेपालमा प्रजातन्त्रको लडाइँमा सहयोग पुगोस् भनेर होला त्यसअघि भारतले विभिन्न वस्तुमा रोक लगाएको थियो। किसुनजी प्रधानमन्त्री भएपछि भारतले उहाँलाई भ्रमणको निम्तो दियो। सोअनुसार किसुनजी भारत जानुभयो। भारत जानुअघि ऊसँग केके कुरा माग गर्ने भनेर उहाँले सूची तयार गर्नुभयो। सूची लामो थियो र आफ्नै हस्ताक्षरमा थियो। तत्कालीन भारतीय प्रधानमन्त्री बीपी सिंहसँग किसुनजीको भेट भयो। किसुनजीले त्यो सूची सिंहलाई दिनुभयो। भारतीय प्रधानमन्त्रीले त्यो सूचीमा भएका सबै कुरा पूरा गर्न भनेर विदेशमन्त्रीलाई निर्देशन दिनुभयो। तर किसुनजीले भारतीय प्रधानमन्त्रीसँग भन्नुभयो, 'प्रधानमन्त्रीज्यू, पहिला तपाइँले त्यो हामीले राखेका मागबारे पढ्नुस्।' त्यसपछि भारतीय प्रधानमन्त्रीले भन्नुभयो, 'ल यो सूचीमा हिन्दुस्तान मागेको भए त्योचाहिँ नदिनू, अरू सबै दिनू।' आजको अन्नूपूर्णमा किसुनजीको ९२ औं जन्मोत्सवका अवसरमा सोमबार आयोजित कार्यक्रममा उनीबारे स्वामी आनन्द अरुणले सुनाएको अनुभवको सम्पादित अंश छापिएको छ। किसुनजीप्रति भारतीय नेताहरूको यति ठूलो विश्वास थियो। ठूलाठूला मानिएका भारतीय नेताहरू त किसुनजीको खुट्टामा ढोग्थे। भारत जाँदा उनीहरू आफैं किसुनजी चढेको गाडीको ढोका खोल्न पुग्थे। यो देखेर हामीलाई आनन्द लाग्थ्यो र गर्व पनि। किसुनजी जसलाई भेटे पनि मायालु व्यवहार गर्नुहुन्थ्यो। सानालाई भेट्दा धाप मारेर माया गर्नुहुन्थ्यो। अनि उहाँ एकपटक आएको मानिसलाई सधैं ढोकामा चाकडीमा आओस् भन्ने चाहनु हुन्नथ्यो। उहाँ राजनेता हुनुहुन्थ्यो। राजनेता भए पनि उहाँमा सन्तमा हुने गुण थियो। गौतम बुद्धले भन्नुभएको छ- एउटा मानिसमा करुणा, मैत्री, मुदिता र वैराग्य चार गुण भयो भने त्यो सन्त हुन्छ। किसुनजीमा यी सबै चार गुण थिए। त्यसैले राजनेता भए पनि उहाँ सन्त हो। यो जन्ममा त उहाँ सन्त राजनेता हुनुभयो। उहाँले अर्को जन्म लिनुभयो भने राजनेता नभएर मजस्तै कुनै आश्रममा हुनुहुनेछ। जेलमा समेत बेलाबेलामा किसुनजीका कुरा कांग्रेस नेताहरूसँग मिल्दैनथे। कहिलेकहीं अरू नेताहरू राजाप्रति आक्रामक हुन्थे। तर किसुनजी भन्नुहुन्थ्यो, 'राजाका अधिकार कटौती गरेर आन्दोलन गर्ने हामीलाई थुन्दा आश्चर्य मान्नु पर्देन' दुनियाँको रीत यही हो भनेर सम्झाउनुहुन्थ्यो।
केही दिन अघि मात्रको कुरा हो, देशलाई १ बर्ष भित्रै संविधान दिन्छौ भन्ने वाचाका साथ संविधानसभाको निर्वाचनबाट निर्वाचित भएका राजनैतीक दलहरु बीच मिल्न नसकेको भागबन्डा र टिचिङ हस्पिटललाई राजनैतीक हस्तक्षेपबाट मुक्त राख्न आफ्नो ज्यानैको बाजी लगाएर आमरण अनशनमा उत्रिनु भएका डा. गोबिन्द केसीको ठूल्-ठूलो समाचार बीच एउटा सानो आकारको समाचार देखे, ' अर्घाखाँचीको नरपानी गाविसमा घर पोत्ने रातो माटो खन्ने क्रममा माटोको ढिस्कोले पुरेर दुईको मृत्‍यु भयो र एकलाई सकुशल उद्दार गरियो ।' यो एउटा समाचार सानो भए पनि संचार माध्यममा बारम्बार यस्तै प्रकृतिका समाचारहरु अनगिन्ती संख्यामा आइरहेका हुन्छन् । मैले खबरपत्रिका पढन् जान्ने भएदेखि लगातार यस्तो समाचारहरु पढ्दै आइरहेको छु । कहीँ माटो खन्दै गर्दा माथिबाट माटोको ढिस्को बगेर माटो खन्न गएकालाई पुर्छ त कहीँ माटो खन्दा जादा बनेको सुरुङ माटो खन्न गएकाहरुमाथि नै भासिन्छ । नेपालको गाउँहरुमा ढुङ्गा र माटोबाट बनेको घरहरुलाई रातो र कमेरो माटोले नियमित रुपमा लिप्ने र पोत्ने काम गरिन्छ । यसको लागि गाउँको नजिकै अथवा गाउँभन्दा केही पर रहेको माटोको प्राकृतिक खानीहरुबाट माटो ल्याउने गरिन्छ । घर लिप्ने र पोत्ने कार्य प्राय: महिलाहरुले नै गर्ने हुँदा माटो खन्न जाने जिम्मा पनि उनीहरुकै हुन्छ । अनि माटोको खानीमा माटो खन्दै गर्दा पुरिनेहरु पनि प्राय: महिलाहरु नै हुन्छन् । कतिपय अवस्थामा त भर्खर स्कूल जाने उमेरका साना बालिकाहरु पनि यस्तो दुर्घटनामा पर्छन् । कतिपय ठाउँमा आमासँगै गएका छोरीहरु पनि पर्छन् । उद्दारकर्मीहरुले माटो हटाउने क्रममा एक ठाउँमा आमा र छोरीको लाश यस्तो अवस्थामा फेला पारे जसमा आमाले छोरीलाई आफ्नो अँगालोले छोपेर बचाउन खोजेकी थिइन् । सम्झदा पनि अत्यास लाग्छ, कति निस्सासिए होलान् उनीहरु ? कति आत्तिए होलान् ? माटो लिन जाँदा पुरिएर मरेको भन्ने समचार बारम्बार आइनै रहे पनि यस्तो दु:खद घटनालाई दोहरिन नदिन के गर्नुपर्छ भन्ने सम्बन्धमा भने न कुनै अध्ययन-अनुसन्धान गर्ने र न त चेतना फैलाउने कार्यहरु नै गरेको पाइन्छ । प्राकृतिक अथवा मानवीय कारणबाट सिर्जित हुनसक्ने विपत्तिहरुको क्षेत्रमा कार्यरत भूगर्भविदहरु, अथवा समाजसेवामा लागेका सामाजिक व्यक्तित्व र संस्थाहरु, सरकारी निकायहरु र ज-जसले यो बिषयमा केही गर्नसक्छन् अथवा गर्न पदीय दायित्वको कारण जिम्मेवार छन् उनीहरुको ध्यान यसमा किन नगएको होला ? हामी नेपालमा जानसक्ने भूकम्प र भूकम्पीय खतरामाथि व्यापक अनुसन्धान र बहस गरिरहेका हुन्छौ, हालै मात्र पोखराको अर्मलामा सिंकहोलहरु बन्दा देशव्यापी चासो र चर्चाको बिषय बन्यो, तर लगातार रुपमा समाचारमा आइरहने र धेरै नेपाली बिशेष गरेर महिला र बालिकाहरुको ज्यान लिइसकेको यो गम्भीर बिषयमा भने कतै चासो र चिन्ता नदेख्दा आश्चर्य लाग्छ । यसको अर्थ भूकम्प र सिंकहोल जस्ता बिषयमा चाहिने भन्दा बढी लगानी अथवा अध्य्यन भयो भन्न खोजेको होइन, भूकम्पबाट सुरक्षित रहन हामीले गरिरहेको तयारी धेरै अपूग छ तर हामीले थोरै व्यक्तिलाई मात्र असर गरेको जस्तो देखिने गरेर पत्रपत्रिकामा लगातार आइरहने माटोको ढिस्कोले पुरेर अकालमा जीवन गुमाउन पुगेको सम्बन्धी घटनाहरुलाई नजरअन्दाज गर्न मिल्दैन । राजु सिटौला कोलोराडो स्कुल अफ माइन्स, अमेरिका
चार महिनाअघि ठूलाछाप-६ निशंखेमा बस दुर्घटनामा परेका पाँचजना घाइतेले उपचार शुल्क तिर्न नसक्दा अस्पतालमै बन्धकसरह बसेका छन् । एकीकृत माओवादीको चुनावीसभाका लागि रिजर्भ गरेर लाग्ने क्रममा गत १ मंसिरमा बस दुर्घटनामा परेको थियो । राजधानीको सामाखुसीस्थित ग्रिनसिटी अस्पतालमा उपचार गराएका उनीहरु पैसा तिर्न नसक्दा बाहिरिन नसकेको खबर आजको नयाँ पत्रिकामा छापिएको छ। अस्पतालमा उपचार गराउने दियाले १ का इन्द्रकुमार थापा, सन्जय थापा, कुइँभीरका हिमशिखर राई, सन्देश राई र लेखानी-८ उदयपुरका टेकबहादुर जोशी छन्। सन्जयबाहेक अन्य चारजनाको उपचार सकिएको दुई महिना बितिसकेको छ । उपचार खर्च माथिल्लो सगरमाथा यातायात व्यवसायी संघले नतिर्दा उनीहरु अस्पतालबाट निस्कन नसकेका हुन्। 'हामी त अहिले कैदी जस्तो जीन्दगी विताइरहेका छौ' इन्द्रकुमार थापाले टेलिफोनमा भने,' न भनेजस्तो खाना पाइन्छ नत निस्कन नै पाइयो। यातायात व्यवसायी समिति, गाडी मालिक र पार्टी कसैले पनि हेर्न सकेन।' दुर्घटनामा २ जनाको मृत्यु भएको थियो भने ४६ जना घाइते भएका थिए ।
अन्तरिम चुनावी सरकारका परराष्ट्रमन्त्री माधवप्रसाद घिमिरे मित्रराष्ट भारतको तीनदिने भ्रमणमा मंगलबार अपरान्ह नयाँ दिल्ली गएका छन। भारतीय विदेश मन्त्री सलमान खुर्शिदको निमन्त्रणामा भारतको सदभावना भ्रमणमा परराष्ट्रमन्त्रीको कार्यभार सम्हालिरहेका गृहमन्त्री घिमिरे दिल्ली गएका हुन्। नयाँदिल्लीतर्फ उड्नुअघि त्रिभुवन अन्तर्राष्ट्रिय विमानस्थलमा पत्रकारहरुसँग सक्षिप्त कुरा गर्दै आफूले भारतीय विदेश मन्त्रीको निमन्त्रणामा सदभावना भ्रमणका लागि जान लागेको बताए। आफ्नो तीन दिन भारत बसाइका क्रममा भारतीय प्रधानमन्त्री मनमोहन सिंह, विदेशमन्त्री खुर्शिद, गृहमन्त्री सुशीलकुमार सिन्धेलगायत उच्च पदस्थ भारतीय अधिकारीहरुसँग भेटवार्ता गर्ने बताए। संविधानसभाको नयाँ निर्वाचन भएर नयाँ सरकार गठनको प्रक्रियामा मुलुक अगाडि बढीरहेको बेला कामचलाउ सरकारका मन्त्री घिमिरेले गर्न लागेको औपचारिक भ्रमणको विषयलाई विभिन्न पक्षबाट आश्चर्य र आलोचनाका साथ हेरिरहेका बेला मन्त्री घिमिरेले भ्रमणमा कुनै नयाँ सहमति वा सझौता नगर्ने बताए। उनले विगतमा दुई मुलुकका अधिकारीहरुबीच भएका पुराना सझौताको कार्यन्वयन र प्रगतिका बारेमा छलफल हुने बताए। निर्वाचन सम्पन्न भएर नयाँ सरकार गठनको नभएसम्मको समयमा कामचलाउ सरकारका मन्त्रीले मुलुकको प्रतिनिधित्व गदै मित्रराष्टको औपचारिक भ्रमण गरेको सायद यो नै पहिलो घटना भएको नेपाली कांग्रेसका एक सदस्यले बताए ।
सरकारले द्वन्दपिडितहरुलाई दिन लागेको परिचयपत्रमा सशस्त्रद्वन्दलाई राजनितिक द्वन्द भनि नामाकरण गरेको मा आपत्ति जनाउँदै त्यस विरुद्ध सर्वोच्च अदालतमा रिट दायर गरेका छन् । द्वन्दको क्रममा माओवादीद्वारा हत्या गरिएका शिक्षक मुक्तिनाथ अधिकारीका छोरा सुमन अधिकारी लगायत माओवादीद्वारा हत्या गरिएका व्यक्तिका पाँच आफन्तले बाबुराम भट्टराई सरकारले दिएको परिचयपत्रमा सशस्त्रद्वन्दलाई राजनितिक द्वन्द भनि नामाकरण गरिएकोमा आपत्ति जनाउदै रिट दायर गरेका हुन् । बुधवार दायर गरिएको रिटमा भट्टराई सरकारले विस्तृत शान्तिसंझौता, अन्तरिम संविधान तथा त्यसपछिका विभिन्न संझौताहरुमा लेख्ने गरिएको सशस्त्रद्वन्द शब्दलाई हटाएर राजनितिकद्वन्द तथा माओवादी जनयुद्ध जस्ता शब्द प्रयोग गर्नु संविधान र ती सबै संझौता विपरित भएको उल्लेख छ । भट्टराई सरकारले ‘राजनीतिकद्वन्द्वको क्रममा मृत्युवरण गरेका वा वेपत्ता पारिएका व्यक्ति तथा परिवारलाई प्रदान गरिने परिचयपत्र सम्बन्धि निर्देशिका २०६९’ जारि गरेको थियो । सोही निर्देशिका र त्यस अन्तर्गत जारि गरिएको परिचयमत्रमा राजनितिकद्वन्द भन्ने शब्द प्रयोग गर्दा पिडकहरुलाई समेत उन्मुक्ति मिल्लन सक्ने भन्दै यस्तो शब्द हटाउन माग गरिएको हो । ‘विगतको शसस्त्र द्वन्दलाई यसले राजनितिक द्वन्द भनेको छ । अतः यो निर्देशिकाको नाम नै अन्तरिम संविधानको धारा ३३ (त) (थ) र (ध) संग वाझिएकाले यो वदरभागी छ ।’ रिटमा उल्लेख छ । सो निर्देशिकाको दफा पाँचको व्यवस्थाले सबै गम्भीर अपराधलाई राजनितिक घटना बनाउन सक्ने रिट निवेदकहरुको जिकिर छ । सो दफामा परिचय पत्र प्राप्त गर्ने व्यक्ति राजनितिक द्वन्द्वसंग सम्वन्धीत भएको मानीने भन्ने व्यवस्था छ । सोही व्यवस्था आफुलाई मान्य नहुने रिट निवेदकहरुले जनाएका छन् । ‘विगतमा भएका गम्भीर अपराधका पीडितलाई समेत घुमाउरो पाराले राजनीतिक घटनाका पीडित वनाई प्रकारान्तरले सवै गम्भीर अपराधलाई राजनितिक घटना बनाउन षडयन्त्रमूलक ढंगले प्रस्तुत निर्देशिका जारी गरिएकाले यो निर्देशिका स्विकार्य हुन सक्दैन ।’ रिटमा उल्लेख छ । रिटमा, नेपाल सरकार, मन्त्रिपरिषदको कार्यलय , शान्ति तथा पुननिर्माण मन्त्रालय र गृह मन्त्रालयलाई विपक्षी बनाइएको छ ।
सप्तरीको जमुनिमधेपुरास्थित थलही गाउँमा भिषण आगलागी भएको छ। बिहीबार दिउँसो भएको आगलागीबाट सय भन्दा बढी घर जलेर नस्ट भएका छन् । सोही आगलागीमा परी स्थानीय १ बालिकाको मृत्यु हुनुका साथै २ जना हराइरहेको प्रहरीले जनाएको छ। आगोमा परी रुक्सार खातुनको मृत्यु भएको हो। थलही टोलका मोहम्मद असलमकी अढाई वर्षीय छोरी रुक्सार को जलेर ज्यान गएको प्रहरीले जनाएको छ। आगलागीको समयमा अभिभावक काम गर्न खेतमा गएको बेला घरमा कोही नभएर उनलाई बचाउन नसिकएको एक स्थानीयले बताए । उनका वुवा असलम वैदेशिक रोजगारीका लागि विदेशमा छन्। आज दिउँसो करिब डेढ बजेतिर स्थानीय मोहम्मद सलामतको घरबाट आगो सल्केको थियो । अधिकांश घरधनीहरु खेतमा गएको समयमा आगलागी भएकाले घरमा भएको केही पनि समानहरु निकाल्न नसकिएको पीडितलाई उदृत गर्दै प्रहरीले जनाएको छ। आगलागिवाट डेढ करोड भन्दा बढीको क्षति भएको प्रहरीको प्रारम्भिक अनुमान छ। राजविराज तथा लाहान नगरपालिकाको दमकल, सेना, प्रहरी तथा स्थानीयहरुको सक्रियतामा आगो नियन्त्रणमा लिइएको थियो।
नेकपामाओवादीका सचिव देव गुरुङ्गले विदेशीको इशारामा मङ्सिरमा हुन लागेको निर्वाचनमा आफूहरू समावेश भएर साक्षी नबस्ने बताए । पाल्पाको तानसेनमा शुक्रबार आयोजित पार्टीको मगरात राज्य समितिको विस्तारित बैठक तथा प्रशिक्षण कार्यक्रममा बोल्दै उनले नेपाली जनतालाई झुटो आश्वासन देखाएर निर्वाचनको माध्यमबाट वैधानिकरूपमा केही दलहरूले देशलाई विदेशीको कब्जामा फसाउने षडयन्त्र गरिरहेको आरोप पनि लगाए । चुनाव जित्नकै लागि केही नेताहरूले पछिल्लो समयमा विभिन्न सिमानाबाट कैयौँ भारतीय नागरिकलाई नागरिकता दिलाएको पनि उनको भनाइ थियो । सचिव गुरुङले मङ्सिर ४ गते हुने निर्वाचन सार्नुपर्ने र राष्ट्रिय सहमतिमा दलिय सरकार बन्नुपर्ने आफूहरूको अडान यथावत रहेको बताउँदै जबर्जस्ती निर्वाचन गराए आफूहरूले त्यसको सशक्त प्रतिकार गर्ने चेतावनी दिए ।रासस
सरकारले सन् २०१५ सम्ममा मुलुकलाई आयोडिनयुक्त नुन प्रयोगयुक्त राष्ट्र बनाउने घोषणा गरे पनि सिरहाको सीमावर्ती गाविसका नागरिकले अझै पनि ढिके नुनको प्रयोग गरिरहेका छन। सीमावर्ती क्षेत्रमा भारतबाट अवैधरुपमा भित्रिने ढिके नुनको प्रयोग भइरहेको छ। जिल्लाको औरही, बरियारपट्टी, ईंटाटार, सन्हैठा, माडर, लगडिगदियानी, कचनारी, भगवानपुर लगायतका करिब २४ वटा गाविसका सर्वसाधारणले भारतीय ढिके नुनको प्रयोग गर्दै आएका छन। यस क्षेत्रका गाउँमा खुलेका साना पसलमा पनि खुलेयाम ढिके नुनको कारोबार हुन्छ। तर प्रशासन भने मौन देखिएको छ । नेपाल र भारतको सहयोगमा बनेको आयोडिनयुक्त नुनभन्दा ढिके नुन सस्तो पर्ने गरेका कारण सीमावर्ती क्षेत्रका बासिन्दाले ढिके नुन प्रयोग गरिरहेको औरही गाविसका पूर्वअध्यक्ष वेचन यादवले बताए। उनले भने ‘चेतनाको अभाव पनि देखिएको छ । ढिके नुन प्रयोग गर्दा विभिन्न खालका रोग लाग्छ भन्ने खालका चेतना फैलाउनु आवश्यक देखिएको छ ।’ आयोडिनयुक्त नुनको प्रयोग नगर्दा गलगाँड जस्तो रोग लाग्ने स्वास्थ्यकर्मीहरु बताउँछन। तर गाउँघरमा चेतनाको अभावमा यस्ता कुराहरु थाहा नपाउनु र नेपाली आयोडिनयुक्त नुनभन्दा सस्तो पर्ने गरेका कारण ढिके नुनको लोकप्रियता नघटेको प्राथमिक स्वास्थ्य केन्द्र औरहीका अहेब उपेन्द्र यादवको भनाइ छ। उनले राज्यले ग्रामीण भेगमा चेतनामूलक कार्यक्रम गरे आयोडिनयुक्त नुनको प्रयोग बढ्ने बताए। ढिके नुनको सट्टा उपभोक्तालाई झुक्याउन भारतीय कम्पनीहरुले प्याकेटमा आयोडिनयुक्त नुन लेखेर बिक्री गरे पनि वास्तवमा त्यो नक्कली साबित भएको राष्ट्रिय उपभोक्ता मञ्च सिरहाका जिल्ला अध्यक्ष रामानन्द गुप्ताले बताए। उनले भने ‘ढिके नुन खानु हुँदैन भन्ने कुरा उपभोक्ताले थाहा पाएपछि भारतीय कम्पनीहरुले सोही नुनलाई पिसेर प्याकेट बनाई ‘आयोडिनयुक्त नुन’ लेखेर बिक्री गरिरहेका छन् । तर जाँच गर्दा आयोडिनयुक्त नुन नभएको प्रमाणित भएको छ।’ नेपाल र भारत सरकारको सहयोगमा बनेको प्रमाणित आयोडिनयुक्त नुन प्रतिकिलोको मूल्य रु १५ पर्छ। तर भारतबाट अवैधरुपमा भित्रिने ढिके अर्थात् नक्कली आयोडिनयुक्त नुन नेपाली बजारमा प्रतिकिलो रु १० मा कारोबार हुँदै आएको छ। रासस
भारतबाट थप ७४ मेगावट बिजुली ल्याउन सकिने गरी प्रसारण लाइनमा भएको सुधार र असोजमा आएर कुलेखानी जलाशय भरिएपछि आगामी हिउँदमा दैनिक लोडसेडिङ १२ घण्टामा सिमित हुने भएको आजको कान्तिपुरमा खबर छ । विद्युत प्राधिकरणको दाबी अनुसार मंसिरदेखि नै थप ७४ मेगावट विद्युत आयात गर्न लागिएकाले लोडसेडिङको समय गत वर्षको भन्दा दैनिक दुई घण्टा कम हुने भएको छ । अघिल्लो वर्ष हिउँदमा बढीमा १४ घण्टासम्म लोडसेडिङ भएको थियो । भारतबाट बिजुली नमगाइएको भए यो वर्ष लोडसेडिङ बढेर १७ घण्टामा पुग्ने प्रक्षेपण गरिएको थियो । यसवर्ष लोडसेडिङ बढ्न नदिन प्राधिकरणले भारतीय पावर ट्रेडिङ कम्पनी र भारतीय विद्युत विकास कम्पनीसँग हिउँदमा विराटनगरको कटैया कुसाहाबाट थप ७० र टनकपुर-महेन्द्रनगर प्रशारण लाइनबाट थप १० मेगावट आयात गर्ने सहमति भएको छ ।
पाँचथर खोरङ्गा हाइड्रो पावरका कर्मचारी तथा मजदुरले आफ्ना ५ बुँदे मागहरुको वेवास्ता गरेको भन्दै पाँचथर फिदिम ३ स्थित खोरङ्गा खोला हाइड्रो पावरका मजदुरले हाइड्रो पावरवाट उत्पादन हुने विद्युत कटौती गरेका छन्। उनिहरुले ५ बुँदे मागसहित बुधवारवाट पावर हाउस वन्द गरेका हुन। ९ सय ९५ किलोवाट विद्युत उत्पादन हुँदै आएको पावर हाउसवाट विद्युत कटौती भएपछि जिल्ला सदरमुकाम नांगीन चोकमागु पौवासार्ताप रानीटार लगायत दर्जन वढि गाविसमा लोडसेडिङ सुरु भएको छ । आफ्ना विभिन्न मागहरु कम्पनी प्रशासनसँग पटक पटक राख्दा समेत कुनै सुनुवाई नभएपछि आफूहरुले विद्युत वन्द गर्न वाध्य भएको कम्पनीका मजदुरहरुले वताएका छन्। आफरुहरुको तलव वृध्दि भइ ८ हजार बढी हुनुपर्ने ,६० युनिट महसुल निःशूल्क हुनुपर्ने, मासिक तलव समयम उपलव्ध गराउनु पर्ने ,साढे ६ वर्षदेखिको विदा वापतको रकम उपलव्ध गराउनु पर्ने अस्थायी कर्मचारीलाई स्थायी गरीनुपर्ने माग राखेका छन्। मजदुरहरुको हालको तलव ६ हजार ५ सय देखि ४ हजार मात्र रहेको छ।कम्पनिमा १४ जना कर्मचारीहरु कार्यरत छन्। आफ्नेा माग पुरा नभएसम्म आन्दोलन स्थगन नगर्ने कम्पनीका फोरमेन भविन्द्र नेम्वनङले बताए । पावर हाउसका इञ्चार्ज हरी पौडेलले भने कर्मचारीका मागहरुको बारेमा केन्द्रमा जानकारी गराइसकेको साथै आफूपनि कर्मचारी नै भएकेाले त्यस वारेमा आफूले केहि गर्न नसकेको बताए । मंगलवार मात्र पावर हाउसका कर्मचारी तथा मजदुरले कम्पनिका इञ्चार्ज हरि पौडेललाई आफ्ना माग पुरा नगरेको भन्दै कालो मोसो र जुक्ताको माला लगाइदिएर अभद्र व्यवहार समेत गरेका थिए ।