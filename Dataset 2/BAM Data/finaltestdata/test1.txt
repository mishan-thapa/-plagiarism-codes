१८माघ, विराटनगर । आन्दोलनरत काँग्रेस-एमालेसहितका विपक्षी दलहरुले आन्दोलनवाटै प्रधानमन्त्री डा. बाबुराम भट्टराई नेतृत्वको सरकार ढलाउने बताइरहेका बेला विपक्षी दल काँग्रेसकी नेतृ सुजाता कोइरालाले भने आफूहरूको आन्दोलनले सरकारलाई कुनै असर नगर्ने वताउनु भएको छ ।

विहीवार मोरङको विराटनगर विमानस्थलमा पत्रकारहरुसंग कुराकानी गर्दै कोइरालाले आफूहरुले गरिरहेको आन्दोलनले भट्टराई सरकार नढल्ने समेत वताउनुभयो । नेतृ कोइरालाले विपक्षी दल र सत्तारुढ दल दुबै सडकमा आउँदा मुठभेडको स्थिति आउने भएकाले सहमतिको विकल्प नरहेको वताउनुभयो । मुलुकलाई निकास दिन दलहरु मिल्नुको विकल्प नरहेको भन्दै उहाँले मुठभेड हुन नदिन दलहरुले सहमति र सहकार्यवाट अघि बढ्नुपर्ने धारणा राख्नु भयो ।

कोइरालाले सरकार पक्ष र विपक्षी दुबै भारतको दिल्लीमा भएको १२ बुँदे सम्झौता विपरित आन्दोलनमा उत्रिएको आरोप लगाउनुभयो । नेतृ कोइरालाले आन्दोलन भन्दा विपक्षी वर्तमान सरकारमै सहभागी भएर अघि बढे एमाओवादीलाई परास्त गर्न सकिने वताउनुभयो ।

१८ माघ, काठमाडौं । दैलेखका पत्रकार डेकेन्द्र थापाको हत्यासम्बन्धी मुद्दामा स्थानीय जिल्ला अदालतमा बिहीबार शुरु भएको सुनुवाइ लम्बिएको छ । बिहान ११ बजेबाट प्रारम्भ भएको बादी प्रतिवादी वकिलहरुको बहस नसकिएकाले शुक्रबार पुनः सुनुवाइ हुने भएको छ ।

थापाको मुद्दामा सुनुवाइ प्रारम्भ हुँदा मृतक थापाका आफन्त, पत्रकार र स्थानीयवासीहरुले इजलास कक्ष खचाखच भरिएको थियो । मुद्दाको सुनुवाइ न्यायाधीश रामकृष्ण भट्टको एकल इजलाजमा परेको छ । विहीबार सरकारी वकिलसहित वादी अर्थात् सरकारका पक्षबाट ५ वकिलले बहस गरेका छन् । पत्रकार थापाको हत्या आरोपमा पक्राउ परेका प्रतिवादीहरुका तर्फबाट दुई वकिलले विहीबार बहस गरेका छन् । प्रतिवादीका अर्का वकिल गोपाल सिवाकोटीको बहस आधामात्रै सकिएकाले शुक्रबार पुनः हुने भएको छ । शुक्रबार पनि बहस लम्बियो भने थुनछेक आदेश आइतबार मात्रै हुनसक्ने स्रोतले बतायो ।

१८ माघ, काठमाण्डौ । आपुर्ति  सचिव लालमणी जोशीले दुई रङको सिलिण्डर फागुन १ गतेदेखि अनिवार्य लागू गर्ने गरी तयारी भइरहेको वताउनु भएको छ । सचिव जोशीले जुन सुकै हातलमा फागुन १ गतेबाट दुई रङ (निलो र रातो) को सिलिण्डर लागु जसरी नी गर्ने बताउनुभयो । मिडिया इन्टरनेसनलले विहीवार राजधानीमा आयोजना गरेको कार्यक्रमममा जोशीले भन्नुभयो,’ कानुनी प्रकृया मिलाउदा दुई रङको सिलिण्डर बजारमा आउन ढिला भएको हो । जसरी पनि फागुन १ गतेबाटै लागु भएरै छोड्छ ।’

