एउटी महिला त्यो रात सुत्केरी बेथाले छट्पटाइरहेकी थिइन् । हतारहतारमा उनलाई राजविराज अस्पताल पुर्याइयो । तर, अस्पतालमा प्रसूति डाक्टर थिएनन् । बेथाले मृत्युको रूप लिन खोजसकेको छ, तर डाक्टर कोही छैन । अत्तालिएका परिवारजनले उनलाई त्यहाँबाट विराटनगर अस्पताल पुर्याए । र, केही समयपछि मात्रै सबैले लामो सुस्केरा ताने । धन्न, ती आमा बाँचिन् र बच्चा पनि सकुशल जन्म्यो । तर, यही घटनाले भोलारिजाललाई प्रसूति डाक्टर बन्न प्रेरित गर्यो । त्यो रात बच्चा जन्माउने आमा रिजाल कै श्रीमती सरला थिइन् । त्यो २०३५ सालको घटना थियो । श्रीमतीलाई अस्पतालको मेसो मिलाउन पछिपछि दौडिने डा भोलारिजाल नै थिए । बुधबार राति डा रिजाल ३१ वर्षअघिको त्यो कालो रातमा फर्किए जुन घटनाले यिनी हिँड्ने बाटो मोडियो । अनेक मोडमा पुग्छ मान्छे, मोडहरूले मान्छे हिँड्ने बाटो फेरिदिन्छ । सामान्य डाक्टरलाई स्त्रीरोग विशेषज्ञ बनाइदिएको त्यो घटना उनको जीवनको ऐतिहासिक घटना बन्यो । डाक्टर भोलारिजालको जीवनमा अनेक संयोग जुरे । यतिका संयोग नजुरेका भए यिनी डाक्टर हुने थिएनन्, न हुने थिए गीतकार । हो त, यिनका जीवनमा अनेक संयोग र समयका अनेक पाटाहरूले चियाएका छन् । एउटा यस्तो घटना भोलारिजालको जीवनमा आइपर्यो । जसलाई यिनले कहिल्यै बिर्सन सकेनन् । त्यस घटनाले यिनलाई पछ्याइरह्यो । त्यही घटनाले उनलाई डाक्टर बनायो । उनी १० वर्षका थिए त्यसवेला । इटहरीमा बस्थ्यो परिवार । गाउँभरि जम्मा ८१० घर थिए, सबै फुसका । एक रात गाउँमा आगलागीले सबै घरहरू जलेर नष्ट पार्यो । घरसँगै धेरै मान्छेहरू पनि जले । साना कदका भोलारिजाल त्यसवेला साना डाक्टर भए गाउँमा । शरीर जलेर आहत भएकालाई नजिकैको स्वास्थ्यचौकीबाट उनले औषधि ल्याएर बाँड्न थाले । त्यहाँ पाइने पेनिसिलिन, सिवाजोल, एनासिन लगायतका औषधि उनी घाइतेहरूलाई बाँड्थे । उनको त्यो सहयोग देखेर गाउँलेहरू भोलाका बाबालाई भन्थे, हेर, एक दिन तिम्रो छोरा डाक्टर हुनेछ । त्यहीवेलादेखि भोलाले डाक्टर हुने सुसुप्त सपना पालेका थिए । आज यतिका दिन पछाडि फर्केर हेर्दै छन् यिनी सायद त्यही घटना मेरो डाक्टर बन्ने प्रेरणास्रोत हो । वरिष्ठ स्त्री रोग विशेषज्ञ डाक्टर भोलारिजाललाई हामीले अनेक प्रश्नहरू तेस्र्यायौँ, प्रसूति र स्त्रीबारे । यतिका वर्ष स्त्रीरोग र प्रसूतिमा सेवा पुर्याएका भोलाले अहिलेसम्म कति महिलाको उपचार गरे  कति महिलालाई सफल प्रसूति गराए ५० हजार बढी, उनले सुनाइहाले, सुत्केरी त झन् बढी गराइयो होला  के गनिसाध्य  रिजालले नेपालमा पहिलोपटक गर्भपतनलाई कानुनी मान्यता दिनुपर्छ भनेर आवाज उठाए । अँध्यारोमा बाँचेको नेपाली समाजलाई यो सह्य थिएन । त्यसवेलासम्म गर्भपतन गर्न कोही पनि अस्पताल जाँदैनथे । उनीहरू जानीनजानी असुरक्षित गर्भपतनमा लाग्थे । यसरी धेरै आमा हुन लागेका निर्दोषहरूको ज्यान जान्थ्यो । 

समाजमा अनधिकृत गर्भपतनले यसरी जरो गाडेको थियो कि त्यो काम भूमिगतरूपमै सम्पन्न हुन्थ्यो ।  कति बाँच्थे, कति मर्थे, के यकिन आमा हुन नचाहनेहरू कोही बाँचे भने पनि गम्भीर स्वास्थ्य समस्यामा पर्थे, जसले जीवनभरि सुखको सास फेर्छु भन्नु टाढाको सपना हुन्थ्यो । महिलालाई गर्भपतनको कानुनी मान्यता दिनैपर्ने कारण के हो  म थापाथली प्रसूति गृहमा काम गर्दाताका भयानक दृश्यहरू देखेँ, गर्भपतनका । विवाह भएकाहरू पनि बच्चा जन्माउन नचाहने भएकाले असुरक्षित गर्भपतनपछि उपचार गर्न आउँथे, विवाह नभएका भर्खरका केटीहरूलाई असुरक्षित गर्भपतनपछि बाँच्ने आश मारेर प्रसूति गृहको ढोकाअगाडि ल्याएर फालिएका हुन्थे, कति त लोग्ने विदेश गएको वेला अनधिकृत गर्भ बेकेर असुरक्षित गर्भपतन गराइरहेका हुन्थे, भोलाले सुनाए, अब फेरि यस्तो अवस्था देख्नुनपरोस् भनेर मैले गर्भपतनलाई कानुनी मान्यता दिनुपर्ने कुरा उठाएको हुँ । एउटी आमा हुन लागेकी नारी, प्रशव बेथाले रोइरहेकी वेला उनको मनमा के कुरा खेलिरहेका हुन्छन् होला के रिजाल ती कुरा सुन्न सक्लान्  हाम्रो समाजमा नारीले बच्चा जन्माउन सकिनन् भने तीनको जीवन नारकीय मानिन्छ, उनले भने । आमा हुनै लागेकी तिनले आफ्नो सपनालाई अन्तिम क्षणमा पुर्याउनुछ । त्यसवेला तीनको मनमा आफू मर्छु भन्ने हुँदैन, बच्चा कस्तो जन्मेला भन्ने मात्र हुन्छ । बैंसमा भूल गर्नेहरू अन्जानमै गर्भवती हुन्छन्, उनीहरूप्रति हाम्रा डाक्टरसाबको धारणा के छ  के त्यस्ताहरूको पनि उनले उपचार गरेका छन्  बैंसमा धेरै कुुरा अन्जानमै हुन्छ, यसरी भूल गरेर गर्भ रहनेहरूलाई सम्झाउँछु ।  म कुनै पनि आमा मरेको हेर्न चाहन्नँ, मेरो धर्मले मैले उपचार गर्नुपर्छ । र, मैले उपचार गरेको छु । धेरै हुन्छन् हेलचेक््रयाइँ सुत्केरीमा । कति मर्छन् पनि, सुत्केरी हुन नसकेर । कति ठाउँमा आमा मरेका छन्, कति ठाउँमा बच्चा । यो कस्तो काम हो, जसले जहाँ पनि गराउन सक्ने हो र सुत्केरी  सुत्केरी एउटा जटिल अवस्था हो, डा रिजालले भने, सुत्केरी अवस्थाका आमाहरू सबैभन्दा बढी बच्चा जन्मेपछि वा जन्मिन नसकेपछि मर्छन् । यो काम एकदमै जानेकाहरूले साह्रै जोगिएर गर्नुपर्छ । कस्ताकस्ता अवस्थाका सुत्केरी आउँछन् उनीकहाँ  कति त बच्चा पेटमै अड्किएपछि, बच्चाको हात अड्किएपछि, पाठेघरबाहिर बच्चा निस्केपछि, तर जन्मिन नसकेपछि, सालभित्रै बच्चा अड्किएपछिसम्म आउँछन् अस्पतालमा, उनले सुनाए, यहाँ सुरुको अवस्थामा अस्पताल लैजानुपर्छ भन्ने चेतना अझै छैन । आजभोलि बच्चा आफ्नो मर्जीले जन्माइन्छ । अप्रेसन गरेर बच्चा निकाल्ने प्रवृत्ति बढेको छ । बच्चा जन्मँदाको पीडा आमाले महसुस गर्न पाउँदिनन् । के यसलाई पूर्ण प्राकृतिक रूप भन्न सकिन्छ  बच्चा जन्माउँदा पीडा महसुस गर्नुपर्ने डरले यहाँ सिजरिङ अन डिमान्ड बढेको छ, उनले सुनाए, यसलाई सेफ ल्यान्डिङ भन्ने चलन बढेको छ सहरमा । यो पूर्णरूपमा प्राकृतिक हो किनभने नौ महिनासम्म आमाले बच्चालाई गर्भमा बोकेकी हुन्छे ।  भोलारिजालले जिन्दगीको लामो समय प्रसूति सेवामै खर्चेका छन् । उनको उपचारमा धेरै बाँचेका छन् । धेरैले जिन्दगीको मीठो अनुभूति गरेका छन् । तर, आमा पनि मरेका छन् होला नि त डाक्टरसाब उपचारमा अहिलेसम्म कति मरे आमा र बच्चाहरू  अहिलेसम्म ३४ जना निर्दोष आमाहरू मरेका छन् बच्चा जन्माउन नसकेर ।  बच्चा पनि ४५ मरे होलान् । कुनै पनि काममा शतप्रतिशत सफलता नहुन सक्छ । तर, प्रयासचाहिँ शतप्रतिशत सफलताका लागि नै गर्ने हो । रातो नानी जन्माएर सडकमै फालेर हिँड्ने आमाहरू पनि देखिन्छन् । प्रसूतिविज्ञलाई यस्ता कुराले कतिको संवेदनशील बनाउँछ  के ती आमा साँच्चै निर्दयी हुन्, जसले फूलजस्तो कोमल मुटुलाई जिउँदै छाडेर कतै टाढा भाग्छ यस्तो मैले थुप्रै देखेको छु । 

०२९ सालमा तौलिहवामा एउटी आमाले बच्चा जन्माएर सिमलको रुखमुनि छोडेर भागिछ, उनले भने, त्यो बाध्यताले हो । आमाहरू त निर्दोष हुन्छन्, सामाजिक बोझले उनीहरू थिचिएका हुन्छन् । उनीहरू निर्दयी होइनन् । पटकपटक छोरी जन्माएर गर्भमा छोरी नै बोकेकी आमाको कस्तो हाउभाउ हुन्छ  फेरि छोरी जन्माएपछि ऊ निराश देखिन्छे । उसको निराशताले सन्नाटा छाउँछ ।  उसलाई छोरा जन्माउन दबाब हुन्छ नि त श्रीमान्, सासू, समाज र परिवारको । तर, आमा हुनुमा एउटा आनन्द हुन्छ, प्राप्ति हो । यसमा त्याग र आनन्द दुवै छ । नेपाल मा धेरै छन् निःसन्तान दम्पती । सन्तान नहुनुको पीडाले उनीहरू छट्पटाएका हुन्छन् । मनको भोक अरू कुनै चिजले मेट्ला, तर सन्तानको भोक मेटाउन सन्तान नै चाहिन्छ । सन्तानअनुभूतिको रहर सपनाजस्तो हुन्छ होला नै । निःसन्तनाको कर्म नै हारेको भन्ने हाम्रो समाजमा अहिले विकल्प आएका छन् । नेपालमा ०६० सालमा डाक्टर भोलारिजालकै सक्रियतामै भित्रिएको टेस्टट्युब बेबी प्रविधि अहिले धेरै निःसन्तानहरूका लागि बरदानै भएको छ ।  तर, यसमा पनि बच्चा जन्मिन श्रीमान्श्रीमतीकै भूमिका हुन्छ । श्रीमान्श्रीमती नै चाहिने भए, के अर्थ यो टेस्टट्युब बेबी प्रविधिको  यसमा श्रीमान्मा शुक्रकिट नभए अर्को पुरुषबाट लिन सकिन्छ ।  श्रीमतीको अन्ड तयार नभए अरूबाट अन्ड तयार गर्न सकिन्छ, भोलाले भने, श्रीमतीको पाठेघर ठीक छ, तर अन्डा ठीक तरिकाले हिँडेन भने वा केही गडबडी भए टेस्टट्युब बेबी चाहिन्छ ।  उनले ४९ वर्षका सन्तानको इच्छा भएकाहरूलाई पनि टेस्टट्युब बेबीका माध्यमबाट बच्चा दिएका छन् । त्यसो भए प्राकृतिक यौनसम्पर्कबाट बच्चा जन्मनु र टेस्टट्युब बेबी प्रविधिबाट बच्चा जन्माउनुमा फरक के छ  केही हुँदैन, किनभने जन्माउने प्रक्रिया सबै उस्तै अरू आमा र बच्चाको जस्तै हुन्छ । छिन्छिन्मा बदलिइरहने यो संसारमा एक दिन मेसिनबाट बच्चा जन्माउने प्रविधि विकास होला  त्यो दिन धेरै टाढा छैन, रिजालले सुनाए, क्लोनिङ हुन थालेको छ सबैतिर, विश्वमा कहीँकहीँ यो अनुसन्धान पनि भएको छ । यस्तो प्रविधि हामी कल्पना मात्र गर्न सक्छौँ । मेसिनले बच्चा जन्माउने दिन आए पनि भावनात्मक र मायालु हुँदैन । श्रीमान्श्रीमतीले प्रयोग गर्ने बन्ध्याकरण प्राकृतिक माध्यम होइन । जोसको वेला यौनसम्पर्क गर्ने, तर बच्चा नजन्माउने चलाखीपूर्ण तरिका हामी अपनाइरहेका छौँ । के यो प्रकृतिको विरुद्ध होइन  जति जन्मन्छ बच्चा जन्मन दिए के फरक पर्ला भोलारिजालको उत्तर थियो, यो त खोलामा माथिबाट भेल आएको छ, त्यो भेललाई जान देऊ भनेजस्तो भयो । यसले त विश्वमा थाम्नै नसक्नेगरी जनसंख्या बढाउँछ ।सबैका जीवनका आआफ्नै परिभाषा छन् । परिभाषामा जीवन जति स्वाभाविक हुन्छ, भोग्न त्यति गाह्रो । सहर बाहिर बच्चा जन्माउन नसकेर वर्षेनि सयौं आमाहरु मर्छन् । आमा हुने रहर भएका तर, हुन नसकेकाहरूसँग जीवनको अनमोल परिभाषा छ ।  परिचय छ । आलेख छ । बच्चा जन्माउन नसकेर गाउँका आमाहरू रक्तश्रावले मर्छन्, दयनीय छ उनीहरूको जीवन, भोलारिजालका यी शब्दहरू नोट गर्दैगर्दा  यो रात मेरा आँखामा धेरै आमाहरू एकएक आएगए, जसका जीवनका धेरै पाटाहरू घाइते हुँदै मुटुसँग, आँखासँग र जीवनका अभिलाषाहरूसँग सम्झौता गर्छन् । 